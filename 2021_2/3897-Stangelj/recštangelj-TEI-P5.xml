<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Tanja Jakomin Kocjančič, Časopisje na Primorskem v letih
                    1941−1945 in njegova propagandna funkcija. Ljubljana:
                    Inštitut za novejšo zgodovino, 2021, 343 strani</title>
                <author>
                    <forename>Blaž</forename>
                    <surname>Štangelj</surname>
                </author>
            </titleStmt>
            <editionStmt>
                <edition>
                    <date>2021-09-16</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3897</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">61</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2021-11-02</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front><docAuthor>Blaž Štangelj</docAuthor></front>
        <body>
            <figure>
                <graphic url="casopisje.jpg" height="350px"/>
            </figure>
            <p>Avtorica knjige dr. Tanja Jakomin Kocjančič je univerzitetna diplomirana
                kulturologinja in socialna antropologinja. Leta 2018 je obranila doktorsko
                disertacijo z naslovom Slovensko primorje v časopisni propagandi 1941−1945 na
                Fakulteti za humanistične študije Univerze na Primorskem pod mentorstvom dr. Egona
                Pelikana. V svoji knjigi z naslovom <hi rend="italic">Časopisje na Primorskem v
                    letih 1941</hi>−<hi rend="italic">1945 in njegova propagandna funkcija</hi>
                predstavlja časopisje, ki je v vojni med letoma 1941 in 1945 izhajalo na območju
                Primorske. Analizirala je časopisje štirih vpletenih strani, nacistične Nemčije,
                fašistične Italije, slovenskega domobranstva in slovenskega odporniškega
                (partizanskega) gibanja. Kot zapiše avtorica, so se ti akterji med drugo svetovno
                vojno na območju Primorske srečali »idejno, ideološko, politično in vojaško« (str.
                12). Največ se je ukvarjala z analizo načinov in vsebine poročanja teh časopisov.
                Avtorica ugotavlja, da časopisna propaganda na Primorskem v letih od 1941 do 1945 še
                ni bila zgodovinopisno celovito raziskana. Nekaj raziskav je bilo doslej posvečenih
                osrednjim časopisom. Dosedanje raziskave časopisov, ki so v obravnavanem času
                izhajali na Primorskem, niso opravile primerjalne analize časopisov in niso celovito
                obravnavale vsebin, ki jih je avtorica prepoznala kot ključne v tem obdobju:
                »vprašanja politične razmejitve po koncu vojne, ideološke vsebine propagande
                (fašizem, demokracija, nacionalno vprašanje, komunizem), idejnih usmeritev, kot so
                lokalpatriotizem, regionalne in nacionalne identitete, ali npr. vloge posameznih
                propagandnih postulatov, kot so npr. lik matere, patriotizem, spopad za
                vzpostavljanje in dominacijo nad obstoječimi kánoni, npr. literarnim in drugimi«
                (str. 13). Metoda obravnave časopisov je sledila dejstvu, da časopisi v vojnem
                obdobju želijo vplivati na javnost s svojim poročanjem v prilagojeni obliki in
                dogodkov tako ne opisujejo faktografsko natančno. Na poročanje časopisov vplivata
                cenzura in propaganda. Različne cilje propagande in različne prijeme za njihovo
                doseganje je avtorica zapisala takole: »pridobivanje privržencev, mobilizacija
                potencialnih sodelavcev, odvračanje od nasprotnih idejnih taborov itd. Pri tem
                posamezne skupine in njihova propagandna glasila uporabljajo različne prijeme – od
                ustrahovanja, groženj s posledicami eventualnega pristopanja k nasprotnemu
                političnemu ali idejnemu taboru do vabljenja z ugodnostmi, koncesijami ali obljubami
                o idealni bodoči družbeni ureditvi po vojaški zmagi in novi politični razmejitvi.«
                (str. 13)</p>
            <p>Avtorica je analizirala poročanje časopisov, ki so med letoma 1941 in 1945 izhajali
                na Primorskem ali pa so bili namenjeni za propagando na tem območju. Obravnavala je
                časopise, ki so imeli uredništva na tem območju, ter jih razdelila glede na to, koga
                so nagovarjali (partizanski tisk, tisk primorskega domobranstva, italijansko
                režimsko/kolaborantsko časopisje in nemško okupatorsko časopisje). Pri analizi
                časopisov je uporabila komparativno oziroma primerjalno metodo, s katero je
                analizirala »najpogostejše vsebine in teme v časopisnih besedilih« (str. 14). V
                analizi se je posvetila tudi temu, kako se kažeta »reprezentacija nasprotnika v
                ideološkem in političnem kontekstu ter reprezentacija aktualnih vojaških in
                političnih dogodkov v prostoru«. Analizirane tiske je predstavila tudi z vidika
                njihove politične in idejne usmeritve ter pri tem analizirala »diskurzivne prakse,
                idejna porekla in ideološke usmeritve posameznih časopisov ter predstavila avtorje
                posameznih besedil, pri čemer je bil osnovni poudarek na vprašanju, kako so ti
                akterji propagande videli oziroma si predstavljali položaj in vlogo prostora
                Primorske v aktualnih razmerah ter v prihodnosti« (str. 13–14). Avtorica je
                predstavila ključne elemente propagande z analizo vsebine in diskurza časopisnih
                prispevkov.</p>
            <p>Knjigo sestavljajo uvod, dve obsežni osrednji poglavji s podpoglavji in sklep. V
                uvodnem poglavju avtorica predstavi vire in doslej objavljeno relevantno literaturo
                na temo časopisne propagande na Primorskem med drugo svetovno vojno. V prvem
                osrednjem poglavju so našteti in predstavljeni časopisi, ki so med drugo svetovno
                vojno izhajali na Primorskem. V podpoglavjih avtorica opiše partizanski tisk, tisk
                primorskega domobranstva (imenovan Slovenski varnostni zbor), italijansko režimsko
                in kolaborantsko časopisje ter nemško okupatorsko časopisje. Pri vsakem od teh
                akterjev poudari časopis, ki je izstopal in imel največji vpliv. V drugem osrednjem
                poglavju avtorica (po enaki razdelitvi tiskov kot v prvem poglavju) analizira
                najpogostejše teme, ki so zapisane v obravnavanih časopisih.</p>
            <p>Partizanski tisk je nastajal pri akterjih odporniškega gibanja. Imel je propagandno
                funkcijo, pomembno vlogo pri razvoju kulturne in narodne zavesti, spodbujal je
                oboroženi odpor. Fašizem je prepovedoval slovensko tiskano in govorjeno besedo.
                Skriti partizanski tisk je bil tako do kapitulacije Italije edini na območju
                Primorske, ki je bil pisan v slovenskem jeziku. Partizanski tiski so nastajali v
                skritih ciklostilnih tehnikah in od leta 1944 tudi v večjih skritih tiskarnah. Ena
                od teh je bila partizanska tiskarna Slovenija na Vojskarski planoti. Vseh njenih
                šest objektov je ohranjenih in so na voljo za ogled obiskovalcem.<note place="foot"
                    xml:id="ftn1" n="1">
                        <hi rend="italic">Partizanska tiskarna Slovenija – Mestni muzej Idrija</hi>,
                            <ref
                            target="https://www.muzej-idrija-cerkno.si/lokacija/partizanska-tiskarna-slovenija/"
                            >https://www.muzej-idrija-cerkno.si/lokacija/partizanska-tiskarna-slovenija/</ref>,
                        pridobljeno 15. 9. 2021.</note> V obravnavanem obdobju so na Primorskem
                z različno pogostostjo izhajanja in v različnem obsegu nastali številni partizanski
                tiski. Med njimi so bila glasila vojaških enot, Osvobodilne fronte, Komunistične
                partije Slovenije, tiski, namenjeni mladini, delavcem, učiteljem in ženskam (<hi
                    rend="italic">Naša žena</hi>, <hi rend="italic">Slovenka</hi>). Avtorica po
                abecednem redu naslovov našteje partizanske tiske in jih opiše z znanimi osnovnimi
                podatki (čas izhajanja, izdajatelj, ime tehnike, v kateri je bil natisnjen,
                urednik). Večina tiskov je bila v slovenskem jeziku, nekateri v italijanskem jeziku.
                To so bila glasila italijanskih antifašistov in italijanskih antifašističnih
                vojaških enot, ki so delovale v okviru partizanskega 9. korpusa na Primorskem. Kot
                ugotavlja avtorica, je analizirani partizanski tisk »propagiral politično ureditev v
                Sovjetski zvezi in komunizem, ostro je obsojal fašizem in kolaboracijo ter odigral
                pomembno vlogo v protidomobranski propagandi« (str. 297). Poleg tega pa je
                zagovarjal priključitev Primorske k Jugoslaviji. Med partizanskimi tiski na
                Primorskem je osrednjo vlogo imel <hi rend="italic">Partizanski dnevnik</hi>.
                Avtorica ga podrobno predstavi. Nastal je konec novembra 1943 kot glasilo 31.
                divizije v nakladi med 100 in 200 izvodi. Do konca leta 1943 je izhajal kot dnevnik.
                Sredi februarja je postal glasilo 9. korpusa in je izhajal v nakladi tisoč izvodov.
                Z začetkom junija 1944 je postal glasilo Osvobodilne fronte za Primorsko in
                Gorenjsko. Povečala se je tudi njegova naklada, ki je, odvisno od vojaških razmer,
                obsegala med 4.000 in 5.000 izvodi. Poročal je o vojaškem in političnem dogajanju na
                Primorskem in Gorenjskem. V njem so pisali prispevke vodilni predstavniki
                odporniškega gibanja na Primorskem, prav tako pa je objavljal tudi članke vodilnih
                predstavnikov odporniškega gibanja iz osrednje Slovenije. Izhajal je do konca druge
                svetovne vojne in se 13. maja 1945 preimenoval v <hi rend="italic">Primorski
                    dnevnik</hi>. </p>
            <p>Domobranstvo na Primorskem, poimenovano Slovenski narodni varnostni zbor (SNVZ), je
                bilo pod okriljem nemškega okupatorja na Primorskem ustanovljeno novembra 1943. Za
                opravljanje svoje propagande so uporabljali različne načine (glasila, letake,
                brošure, šolsko dejavnost, radijske oddaje). Pri tem je najpomembnejšo vlogo imela
                tiskana beseda. Kot ocenjuje avtorica, so najvidnejšo vlogo pri tem imeli »listi, ki
                so v letih 1944−1945 izhajali v okviru SNVZ kot glasila posameznih domobranskih
                skupin ali območij […] oziroma so bili domobranski po duhu in vsebini, niso pa tega
                izražali v naslovu« (str. 82). Tiski so izhajali v slovenskem jeziku, bili pa so
                podvrženi cenzuri nemških nacističnih oblasti. Med tiskanimi domobranskimi glasili
                je po svoji vsebini najbolj izstopal <hi rend="italic">Goriški list</hi>. Med 6.
                majem 1944 in 28. aprilom 1945 je v Gorici izšlo 34 številk tega glasila. Kot
                ugotavlja avtorica, je glavni namen izhajanja domobranskih listov bila
                protipartizanska propaganda. Njihove osrednje propagandne smernice so bile
                »antikomunizem, antiboljševizem in tudi antisemitizem« (str. 297). Predstavljali so,
                da sta zaradi tega ogrožena slovenski narod in vera. Pisci v domobranskih časopisih
                so opravičevali kolaboracijo z nemškim okupatorjem s tem, da so zagovarjali, da je
                brezverski komunizem nevarnejši za slovenski narod kot nemški okupator.</p>
            <p>V italijanskem režimskem/kolaborantskem časopisju, ki je izhajalo v Trstu, se kaže
                podoba takratnih političnih in vojaških dogodkov. Glede na to, kako so ti dogodki
                vplivali na izhajanje časopisov, jih je avtorica razdelila v tri časovna obdobja z
                naslednjimi ločnicami: vstop Italije v drugo svetovno vojno, 10. junij 1940; padec
                vlade Benita Mussolinija, 25. julij 1943; kapitulacija Italije, 8. september 1943,
                in dan pred osvoboditvijo Trsta, 30. april 1945. </p>
            <p>Italijanski režimski tisk je deloval po nacionalističnih uredniških smernicah in je
                bil do 25. julija 1943 namenjen glasilu Nacionalne fašistične stranke. Kot ugotavlja
                avtorica, so objavljeni časopisni prispevki »izražali protidemokratične, avtoritarne
                in nacionalistične težnje ter opozarjali na 'boljševiško nevarnost', ki so jo v času
                druge svetovne vojne pogosto postavljali na isto raven s 'slovansko nevarnostjo'«.
                Fašistična propaganda je bila usmerjena proti komunizmu in boljševizmu, ki so ju
                predstavljali kot nasprotnika fašistične ureditve. Če navedem avtoričino ugotovitev:
                »Italijanski kolaborantski tisk je po septembru 1943 podpiral zavezništvo med
                Salojsko republiko in nacistično Nemčijo, v vojnem potencialu Nemčije pa je videl
                edino možnost za vojaško zmago sil osi v Evropi.« (str. 297) Omenjeni italijanski
                tisk je bil podvržen nemški cenzuri, objavljeni prispevki pa pisani v skladu z
                nacistično propagando. Podrobnejšo predstavitev je avtorica namenila osrednjemu
                tržaškemu dnevniku <hi rend="italic">Il Piccolo</hi>, njegovim urednikom, vsebinskim
                poudarkom in uredniški politiki. Ta ni bila ves čas enaka, ampak se je spreminjala
                glede na tedanje vojne razmere. Avtorica jo je pri analizi razdelila na dve časovni
                obdobji, »od vstopa Italije v vojno do nemške zasedbe Trsta« (str. 110–11) in »od
                nemške zasedbe Trsta do konca vojne« (110, 117). Predstavila je tudi naslednje
                italijanske časopise, »fašistični list Credere e Vincere, ki je izhajal v Kopru, in
                glasilo tržaške fašistične zveze Italia Repubblicana« (str. 17, 126, 132).
                Predstavljen je tudi katoliški tednik <hi rend="italic">Vita Nuova</hi>. Ta ni bil
                režimski časopis, ampak versko glasilo. Občasno se je izognil cenzuri in objavil
                prispevke, kritične do okupacijskih oblasti. </p>
            <p>Območje Primorske je nemški okupator zasedel v septembru 1943 in jo vključil v
                operacijsko cono Jadransko primorje (območje italijanske Julijske krajine in
                nekdanje italijanske Ljubljanske pokrajine). Propaganda je imela za nacistično
                Nemčijo velik pomen in v njenem okviru tudi tisk. Avtorica predstavi organizacijo in
                načine izvajanja nacistične propagande na Primorskem, založniško dejavnost in želje
                nacistične Nemčije, da bi v tej okupacijski coni oslabila vpliv Mussolinijeve
                Salojske republike in se pripravila za priključitev Trsta k Nemčiji. Propaganda je
                bila usmerjena proti komunizmu, boljševizmu in Osvobodilni fronti. V propagandne
                namene z namenom vplivanja na čustva bralcev so prikazovali posledice zavezniških
                bombardiranj na območje Primorske. Osrednji nacistični časopis, ki je v nemškem
                jeziku med 14. januarjem 1944 in 28. aprilom 1945 dnevno izhajal v Trstu, je bil <hi
                    rend="italic">Deutsche Adria Zeitung</hi>. Poleg tega časopisa je avtorica
                opisala in predstavila še revijo <hi rend="italic">Adria Illustrierte</hi>
                (objavljala je predvsem fotoreportaže) in revijo <hi rend="italic">Voce di
                    Furlanija</hi> (razširjala je ideje o avtonomiji Furlanije ter s tem želela
                oslabiti italijanski vpliv). </p>
            <p>Kot ugotavlja avtorica, je bil »v ospredju vseh propagandnih listov [...] seveda
                problem meje oziroma povojne politične ureditve in razmejitve v prostoru. V povezavi
                s tem je bila posebna pozornost posvečena mestu Trst.« (str. 298) To se je kazalo v
                poročanju časopisov, kjer so posamezne politične in idejne skupine zagovarjale svoja
                stališča z različnih idejnih vidikov. Mesto Trst so si lastile vse te v vojno
                vpletene skupine in bil je predmet propagandnih sporov med njimi. </p>
            <p>Avtorica je v časopisih analizirala tudi položaj in vlogo žensk. Partizanski tisk je
                žensko predstavljal v vlogi junakinje, torej enakopravne udeleženke v odporu proti
                okupatorju in vzpostavljanju nove politične oblasti. Ob tem pa ji ni odrekel
                tradicionalne vloge matere in skrbi za družino. Domobransko časopisje je poudarjalo
                tradicionalne vrednote in v tem kontekstu predstavljalo ženo v vlogi matere in
                gospodinje. Pri tem se je skladalo s fašističnim in nacističnim propagandnim
                pogledom na vlogo ženske, ki so jo predstavljali kot mater, vzgojiteljico in moškemu
                podrejeno ženo. Fašistična politika je poleg omenjene tradicionalne vloge
                predstavljala žensko tudi kot fašistično aktivistko, ki sodeluje pri vzgoji človeka
                v okviru organizacij fašistične stranke.</p>
            <p>Knjiga dr. Tanje Jakomin Kocjančič je pomemben prispevek k poznavanju zgodovine druge
                svetovne vojne na Primorskem. Z analizo časopisja vseh ideološko nasprotnih
                političnih akterjev na tem območju ponuja prikaz izdanega časopisja, njegovih
                političnih usmeritev, načinov poročanja in propagande, s katero so želeli doseči
                bralce, nanje vplivati in jih pridobiti. Avtorica je v sprotnih opombah predstavila
                tudi urednike obravnavanih časopisov in njihove glavne pisce, kar je dopolnilo za
                bralce pri razumevanju obravnavane tematike. Knjiga je zanimivo branje za strokovne
                bralce in tudi za bralce, ki jih zanima obdobje druge svetovne vojne.</p>
       </body>
    </text>
</TEI>
