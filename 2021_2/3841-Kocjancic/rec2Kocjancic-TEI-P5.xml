<?xml version="1.0" encoding="UTF-8"?><TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Christopher Catherwood, Churchill and Tito. SOE, Bletchley Park and
                    Supporting the Yugoslav Communists in World War II. Barnsley, S. Yorkshire:
                    Frontline Books, 2017, 196 strani.</title>
                <author>
                    <forename>Klemen</forename>
                    <surname>Kocjančič</surname>
                </author>
            </titleStmt>
            <editionStmt>
                <edition>
                    <date>2021-05-11</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3841</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">61</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2021-10-20</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Klemen Kocjančič</docAuthor>
        </front>
        <body>
            <figure>
                <graphic url="//churchill_tito.jpg"></graphic>
            </figure>
            <p>Leta 2017 je britanska založba Frontline Books, del skupine Pen &amp; Sword Books,
                izdala knjigo <hi rend="italic">Churchill and Tito. SOE, Bletchley Park and
                    Supporting the Yugoslav Communists in World War II</hi>, delo britanskega
                zgodovinarja Christopherja Catherwooda. Ta je znan po raziskovanju zgodovine 20.
                stoletja na območju Balkana, Bližnjega vzhoda, pa tudi druge svetovne vojne in
                Winstona Churchilla.</p>
            <p>V prvem poglavju avtor poveže dogodke ob razpadu socialistične Jugoslavije z dogodki
                med drugo svetovno vojno in tudi pojasni, kako je prišlo do etnično mešane poselitve
                tega območja, oblikovanja prve Jugoslavije in do začetka druge svetovne vojne.</p>
            <p>Začetek druge svetovne vojne v Jugoslaviji z marčevskim pučem in aprilsko vojno leta
                1941 sta predstavljena v drugem poglavju, prav tako tudi oblikovanje četniškega in
                partizanskega gibanja. Posledično so Britanci bili v dilemi, katero odporniško
                gibanje naj podprejo, da bi čim bolj prispevali k zlomu nacistične Nemčije. Tako je
                že septembra 1941 bil v Jugoslavijo poslan prvi pripadnik (Bill Hudson)
                obveščevalno-diverzantske organizacije SOE, ki je potrdil obstoj obeh gibanj in tudi
                to, da je med njima že prišlo do konflikta oziroma nasprotovanj, kar je 2. novembra
                istega leta uradno prešlo v državljansko vojno. 20. novembra je Hudson po četniških
                radijskih postajah sporočil, da je Mihailović bolj sposoben kot Tito, a so partizani
                močnejši, zato Mihailovič načrtuje likvidacijo partizanov s pomočjo britanske
                oborožitve, nato pa se bo obrnil proti Nemcem. V nadaljevanju poglavja avtor opiše
                naslednje misije SOE, ki so prišle v Jugoslavijo, in tudi napore Britancev za
                združitev vseh jugoslovanskih odporniških gibanj v skupen boj proti okupatorjem.</p>
            <p>Tretje poglavje opisuje spremembo britanske podpore v Jugoslaviji. Britanci so sprva
                podpirali četniško gibanje kot uradno priznan del jugoslovanske vlade v izgnanstvu,
                nato pa so leta 1943 začeli podpirati partizane pod vodstvom komunistične partije,
                ki je nasprotovala monarhiji. Posledično so se razvile številne teorije zarote,
                zakaj je prišlo do tega, skupaj z vlogo komunističnih vohunov znotraj britanskih
                obveščevalno-varnostnih služb (primarno MI5 in MI6). Predstavljen je James Klugmann,
                ki je v medvojnem obdobju začel sodelovati s sovjetskim NKVD in je med drugo
                svetovno vojno postal častnik SOE, nameščen v Egiptu, od koder so pokrivali tudi
                delovanje na Balkanu. Na koncu poglavja avtor zaključi, da Klugmann ni mogel
                vplivati na spremembo britanske strategije v Jugoslaviji, saj so odločitve glede
                tega sprejemali na višjih ravneh.</p>
            <p>Naslednje poglavje razkriva vir, na podlagi katerega je dejansko prišlo do spremembe
                strategije, in sicer Bletchley Park, kjer je potekalo dešifriranje prestreženih
                nemških radijskih sporočil (v sklopu operacije ULTRA oz. Enigma, Boniface). S
                pomočjo teh sporočil so Britanci ugotovili, da partizani povzročajo več škode
                okupatorjem kot četniki in da četniki aktivno sodelujejo z okupatorji in
                kolaboracionistično srbsko vlado, kar je vplivalo na spremembo strategije na
                Balkanu.</p>
            <p>Peto poglavje je namenjeno predstavitvi delovanja MI3 oziroma sekcije MI3(b), ki je
                bila posvečena zbiranju vseh obveščevalnih podatkov, ki so prihajali z Balkana.
                Avtor v tem poglavju tudi razjasni, da so bila poročila operativcev SOE omejena,
                medtem ko so s preučevanjem dešifriranih sporočil pridobili bolj celovit vpogled na
                dogajanje v Jugoslaviji. Tako je lahko MI3(b) ugotovila spremembe četniškega
                delovanja v letu 1942, ko so v začetku leta še napadali okupatorjeve sile, a kmalu
                začeli usmerjati vse svoje moči v boj proti partizanom. Njihovo pasivnost proti
                okupatorju so potrdila tudi nemška sporočila, ki so označevala partizane za
                poglavitne nasprotnike in razkrivala, da četniške enote aktivno sodelujejo z
                okupatorjem v boju proti partizanom. Britanci so uspeh partizanskega gibanja
                pripisali Titovi odločitvi za sodelovanje med Srbi in Hrvati (ne glede na politična
                nasprotovanja), medtem ko Mihailović kot srbski nacionalist ni naredil ničesar na
                tem področju. Z načrtovano invazijo na Italijo so zavezniki potrebovali močno
                odporniško gibanje na Balkanu, ki bo nase vezalo več nemških divizij, ki bi drugače
                delovale proti zavezniškim invazijskim silam v Italiji.</p>
            <p>Šesto poglavje je usmerjeno v raziskovanje Mihailovićeve odločitve iz februarja 1943,
                ko je izjavil, da so njegovi poglavitni nasprotniki partizani, ustaši, muslimani in
                Hrvati, da so njegovi poglavitni podporniki Italijani ter da posledično ne potrebuje
                pomoči zahodnih demokracij. Njegova izjava je šokirala tudi jugoslovansko vlado v
                izgnanstvu in kralja Petra, ki niso mogli več odločno kot prej podpirati
                Mihailovića. To je bil tudi eden izmed ključnih dogodkov, ki so prispevali k
                spremembi britanske strategije na Balkanu. K pojasnitvi dogodkov na terenu so
                odločilno prispevale nove misije SOE v različne jugoslovanske predele, kjer so
                denimo avgusta 1943 ugotovili, da so četniki naravnani bolj »profašistično kot
                prozavezniško«. Poglavje v nadaljevanju analizira, kako se je začela spreminjati
                britanska strategija, tudi po tem, ko je Mihailović zavrnil britanske pozive k
                spremembi lastne strategije in opustitvi kolaboracije.</p>
            <p>Sledi poglavje, ki se osredotoča na delovanje dveh britanskih častnikov (Billa
                Deakina in Billa Stuarta), ki sta bila maja 1943 poslana k partizanskemu vrhovnemu
                poveljstvu (v sklopu misije Typical) in sta s svojimi pričevanji o partizanskih
                bojih z okupatorjem tudi pripomogla k britanski izključni podpori partizanskega
                gibanja.</p>
            <p>Osmo poglavje opisuje delovanje Churchillovega osebnega poslanca k Titu, brigadirja
                Fitzroyja Macleana, ki je v Jugoslaviji pristal septembra 1943. Macleana niso
                poslali v Jugoslavijo z namenom zbiranja obveščevalnih podatkov, kot so to počele
                predhodne britanske misije, ampak izboljšanja organizacije (partizanskih in
                zavezniških) operacij na Balkanu in s tem povzročitve večje škode nemškim in
                kolaboracionističnim silam. Hkrati pa je za Churchilla moral dokončno potrditi
                dejansko stanje državljanske vojne in protiokupacijskega delovanja v Jugoslaviji.
                Maclean je v Združeno kraljestvo posredoval sporočilo, da Mihailović ne predstavlja
                nikakršne vojaške vrednosti za zaveznike, ampak je postal tudi obseden z bojem proti
                komunističnim partizanom do te mere, da sodeluje z okupatorjem in kolaboracionisti.</p>
            <p>Naslednje poglavje predstavi delovanje ameriških predstavnikov (v sklopu organizacije
                OSS, predhodnice današnje CIE) v Jugoslaviji, ki so tudi prispevali k razjasnitvi
                situacije, in sicer primarno majorja Linna »Slima« Farisha. Poglavje za tem
                predstavlja delovanje drugega ameriškega častnika, podpolkovnika Alberta Seitza.</p>
            <p>Enajsto poglavje je posvečeno analizi Ivana Šubašića, ki ga je OSS med vojno
                podpirala kot političnega vodjo za jugoslovansko prihodnost. Od nekdanjega hrvaškega
                bana in predsednika vlade jugoslovanske vlade v izgnanstvu so pričakovali, da bo na
                zavezniško stran pridobil vojsko NDH in srbsko kolaboracionistično vlado. A ta
                ameriški projekt je dokončno propadel januarja 1945 zaradi razvoja vojne v
                Jugoslaviji, primarno zaradi prisotnosti sovjetskih sil.</p>
            <p>Dvanajsto poglavje prikazuje dogodke, povezane z britansko odločitvijo v februarju
                1944, da se dokončno prekine sodelovanje z Mihailovićem in se popolnoma podpre Tita.
                Avtor na koncu zaključi, da je bila odločitev zahodnih zaveznikov glede podpore Titu
                na koncu pravilna.</p>
            <p>Predstavljena knjiga analizira britanske in tudi ameriške strateške odločitve glede
                podpore četniškemu in partizanskemu gibanju v Jugoslaviji, ki niso temeljile na
                komunistični infiltraciji zavezniških obrambno-varnostnih služb, kot trdijo različne
                teorije zarote, ampak na dejanski situaciji na tleh, kjer so partizani povzročali
                večjo škodo okupatorju kot četniki in so bili na koncu posledično tudi bolj koristni
                za zavezniški napor glede zmage v drugi svetovni vojni.</p>
        </body>
    </text>
</TEI>