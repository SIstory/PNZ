<html xmlns="http://www.w3.org/1999/xhtml" xml:lang="sl">
	<head>
		<meta http-equiv="Content-Type" content="text/html; charset=UTF-8" />
		<title>Damijan Guštin − šestdesetletnik</title>
		<meta name="author" content="Zdenko Čepič" />
		<meta name="generator" content="Text Encoding Initiative Consortium XSLT stylesheets" />
		<meta name="DC.Title" content="Damijan Guštin − šestdesetletnik" />
		<meta name="DC.Type" content="Text" />
		<meta name="DC.Format" content="text/html" />
		<link href="http://www.tei-c.org/release/xml/tei/stylesheet/tei.css" rel="stylesheet"
			type="text/css" />
		<link href="http://www2.sistory.si/publikacije/themes/css/pnz/tei-pnz.css" rel="stylesheet"
			type="text/css" />
		<link rel="stylesheet" media="print" type="text/css"
			href="http://www.tei-c.org/release/xml/tei/stylesheet/tei-print.css" />
	</head>
	<body class="simple" id="TOP"><div class="stdheader"><h1 lang="sl" class="maintitle">Damijan
				Guštin − šestdesetletnik</h1></div><div class="docAuthor">Zdenko
				Čepič</div><p><span class="numberParagraph">1</span>Čeprav z nekom delaš in
			druguješ (to je sicer v slovenščini redko uporabljena beseda, vendar po Slovarju
			slovenskega knjižnega jezika dopuščena –sic!, pomensko pa ustrezna, saj pomeni biti v
			tovariških, prijateljskih odnosih) več kot petintrideset let v istem »poslu«, deliš z
			njim vse dobro in vse slabo, kar pač znanost in raziskovalna dejavnost dajeta (in
			jemljeta), nastopi za pisca takšnega zapisa, ko je treba kolega in prijatelja
			»predstaviti« ob njegovem življenjskem jubileju, nekakšna zadrega. Da, tudi najmlajši iz
			skupine, ki smo prišli na takratni Inštitut za zgodovino delavskega gibanja skupaj v
			»bloku«, Damijan Guštin, je dopolnil šestdeset let. Ko z nekom delaš in si v
			prijateljskih in tovariških odnosih domala vse svoje (in njegovo) delovno obdobje, je za
			pisca pravi izziv, ko razmišlja, kako na kratko in jedrnato predstaviti prijatelja v
			njegovi profesionalni in osebnostni podobi. Bojiš se, da česa ne bi pozabil.</p><div
			class="figure"><img src="Gustin.jpg" alt="" class="graphic" style=" height:400px;"
			 /></div><p><span class="numberParagraph">2</span>Damijan Guštin je Kraševec, in to po
			vseh značilnostih, ki naj bi bile »stereotipne« za prebivalce tega predala Slovenije.
			Tako v dobrem kot v slabem. Prihaja iz Šepulj, kraja, znanega po pršutarni podjetja
			Kras, in seveda po vinogradih, kjer raste grozdje, iz katerega nastaja kraški teran.
			Tega prideluje tudi kolega Damijan in po lastni izkušnji lahko jamčim, da je njegov
			teran izvrsten. Prijatelj Damijan je poleg tega, da je zgodovinar, tudi vinogradnik.
			Oboje pa dela z znanjem, zavzeto in z užitkom. Rezultati so zato odlični.
			Oboji,zgodovinopisni in vinogradniški.</p><p><span class="numberParagraph">3</span>Rojen
			je bil v Postojni 31. oktobra 1955, kjer je po osnovni šoli v Tomaju in Dutovljah
			maturiral na tamkajšnji gimnaziji. Odločil se je za študij zgodovine in sociologije na
			Filozofski fakulteti v Ljubljani (1974) in na obeh študijskih smereh diplomiral junija
			1979, na oddelku za zgodovino z diplomsko nalogo o kranjskem deželnem zboru v letih 1908
			do 1914 pod mentorstvom prof. dr. Janka Pleterskega.</p><p><span class="numberParagraph"
				>4</span>Svojo znanstveno-raziskovalno pot je začel nekaj mesecev po diplomi (eno
			polletje po diplomi je bil »prosvetar«, učitelj zgodovine na osnovni šoli), ko se je
			februarja 1980 zaposlil na takratnem Inštitutu za zgodovino delavskega gibanja (od 1988
			Inštitut za novejšo zgodovino) in postal raziskovalec novejše zgodovine, konkretno časa
			druge svetovne vojne.</p><p><span class="numberParagraph">5</span>Začel se je
			raziskovalno ukvarjati z narodnoosvobodilnim bojem, in to z vojaškim vidikom le-tega,
			torej partizansko vojsko. Bil je med redkimi zgodovinarji tega obdobja − teh pa je bilo
			takrat sorazmerno veliko tako na Inštitutu kot tudi drugod, kjer so se raziskovalno
			posvečali temu sicer kratkemu, a vsebinsko oziroma dogodkovno in pomensko zgoščenemu
			obdobju slovenske zgodovine, ki se je osredotočil na vojaški vidik osvobodilnega
			gibanja. Dejansko je bil med vsemi na inštitutu edini, ki se je ukvarjal s partizansko
			vojsko, njenim delovanjem, njeno strategijo in taktiko, predvsem pa z njeno sestavo.
			Maja1987 je z obsežno magistrsko nalogo (mentor dr. Tone Ferenc) <span
				style="font-style: italic">Rast in razvoj slovenske partizanske vojske v prvi
				polovici leta 1942 in krajevni ter socialni izvor njenih borcev</span> (519 tipkanih
			strani) magistriral na zgodovinskem oddelku ljubljanske Filozofske fakultete. To njegovo
			delo − žal ga ni objavil kot monografijo, čeprav bi si glede na tematiko in zlasti
			zaradi »izvedbe« to zaslužilo, je temeljita študija o socialni sestavi slovenskih
			partizanskih enot v letu, ko je partizanstvo na Slovenskem dobilo tudi organizacijski
			značaj vojske. Dele magistrske naloge je vtkal v svoje številne znanstvene članke o
			partizanski vojski.</p><p><span class="numberParagraph">6</span>O vojaških vidikih
			osvobodilnega gibanja je napisal mnogo člankov pa tudi precej monografij. Partizanstva
			na Notranjskem (<span style="font-style: italic">Notranjski odredi</span> (Cerknica
			2004) od maja 1942 do maja 1945 – bilo jih je namreč več) je napisal skupaj z Martinom
			Premkom. Napisal je tudi krajšo monografsko predstavitev Ljubljanske brigade (Ljubljana
			2003) in sodeloval pri več knjigah, v katerih je obravnaval partizansko vojsko, njen
			ustroj in bojevanje. Vodilni avtor je bil tudi v monografski predstavitvi <span
				style="font-style: italic">Jake Avšiča kot vojaka, častnika in generala, ki je v
				takšnih »vlogah« nastopal v petih vojskah (Ljubljana 2008</span>). Bil je pisec
			vojaške tematike v velikem (obsežnem znanstvenem) pregledu slovenske zgodovine od
			sredine 19. stoletja (od programa Zedinjene Slovenije) pa do osamosvojitve Slovenije, ki
			smo jo napisali raziskovalci Inštituta (Slovenska novejša zgodovina : od programa
			Zedinjena Slovenija do mednarodnega priznanja Republike Slovenije: 1848−1992, Ljubljana
			2005). V tem delu je »pokril« vse vojaške teme v celotnem obdobju, ki ga knjiga zajema.
			Vojaško dejavnost osvobodilnega gibanja je obdelal tudi v Slovenski kroniki XX.
			stoletja. Iz tega dela velja izpostaviti članek s preglednico o pomembnih bojih
			slovenske partizanske vojske, v katerem so prvič nazorno predstavljeni vojaško delovanje
			slovenskih partizanov, vsi večji in pomembnejši spopadi in bitke. Sodeloval je kot avtor
			ali soavtor v mnogih preglednih »vojaških« monografijah. Vsekakor je Damijan Guštin s
			svojim delom dal slovenskemu partizanstvu kot vojaški sili osvobodilnega gibanja novo
			razsežnost, saj je v veliki meri presegel stopnjo opisovanja in je dodal presojo ter s
			tem tudi več vsebinskosti ter s tem obogatil zgodovino slovenskega vojaštva in njegove
			dejavnosti v 20. stoletju.</p><p><span class="numberParagraph">7</span>Poleg vojaške
			zgodovine se je Damijan Guštin posvetil tudi drugi temi, ki je bila v slovenskem (tudi v
			jugoslovanskem) zgodovinopisju dolgo časa nekako postavljena na stran, namreč nasilju v
			vojni. Lotil se je tako represije države oziroma njenih organov, policije in sodstva v
			vojnem času. Preučil je eno področje oz. način odvzemanja svobode v vojni in zaradi nje,
			ki je bilo v mnogih delih, ki so govorila o nasilju okupatorjev nad civilnim
			prebivalstvom, spregledano, čeprav so mnogi pisali o vrsti tem, ki se nanašajo na odvzem
			prostosti: od odvzema prostosti izgnancev, življenja v nemških in italijanskih
			koncentracijskih taboriščih, množičnih aretacij v Ljubljani, ki so napolnili tamkajšnji
			zapor in vojašnice, itd. Šlo je za zapore kot »materializacijo represije, ki jo določa
			in izvaja država«, in tiste institucije v vrsti mehanizmov družbenega nadzora, kjer se
			izvajata funkciji nadzorovanja (preiskovalni zapor) in kaznovanja (sodni zapor,
			kaznilnica). Temu je posvetil raziskavo, ki jo je »materializiral« v doktorski
			disertaciji <span style="font-style: italic">Prebivalstvo Slovenije v okupatorjevih
				zaporih 1941−1945</span> (<span style="font-style: italic">Vloga zaporov v
				okupacijski politiki, položaj jetnikov in raznolikost razmer v položaju političnih
				in kriminalnih jetnikov)</span>. Zagovarjal jo je aprila 1999 na Filozofski
			fakulteti v Ljubljani (mentor dr. Tone Ferenc, somentor dr. Milan Ževart). Vsebinsko
			dopolnjena, a nekoliko skrajšana je objavljena kot <span style="font-style: italic">Za
				zapahi: prebivalstvo Slovenije v okupatorjevih zaporih 1941−1945</span>, Ljubljana
			2006. V njej je natančno, kar je njegova značilnost in značilnost temeljitega
			raziskovalca, predstavil načine represije okupatorskih oblasti s poudarkom na zaporih
			kot tistih ustanov, ki so v najširšem pomenu besede materializacija represije države, in
			so institucije, kjer se izvajata funkciji nadzorovanja in kaznovanja. Z zgodovinopisno
			metodo je ugotovil in osmislil številčna razmerja, strukture in življenje zapornikov,
			njihovo vpetost v širša družbena razmerja, zaporne institucije in pravni okvir, ki je
			pogojeval tak in tako številen odvzem prostosti. Prikazal je vse najpomembnejše podatke
			glede zaporov kot enih od načinov oziroma stopenj »pekla«, ki ga so ga okupatorji
			namenili Slovencem, od zaporniških instituciji ter pravnih okvirov te vrste kaznovanja,
			pa do življenja zapornikov med drugo svetovno vojno na Slovenskem, njihovo število in
			strukturo in tudi njihovo življenje v zaporu, njihovo vpetost v širša družbena
			razmerja.</p><p><span class="numberParagraph">8</span>Študije o represiji v času druge
			svetovne vojne na Slovenskem pa je Damijan Guštin tematsko razširil na raziskovanje
			celotnega nasilja v tem času in vseh v vojno vpletenih strani. Preučeval je tudi pravne
			osnove slovenskega partizanskega sodstva in povojni pregon vojnega hudodelstva po koncu
			druge svetovne vojne pri nas, ko je široko organiziran proces pregona vojnega
			hudodelstva zajel celotno državo in se je kazal v vrsti hitro pripravljenih sodnih
			procesov proti zajetim pripadnikom okupacijskega aparata in njegovih domačih sodelavcev
			pred vojaškimi sodišči. Predstavil je organizacijo in delovanje organa (KUZOP), ki je že
			v času vojne beležil zločine okupatorjev in njegovih domačih sodelavcev v Sloveniji nad
			prebivalstvom. Organizacija je bila ustanovljena leta 1944 v skladu s priporočilom
			zaveznikov glede ugotavljanja in kaznovanja vojnega zločinstva. Ukvarjal se je tudi z
			drugimi temami iz osvobodilnega gibanja, npr. z denarnim sistemom.</p><p><span
				class="numberParagraph">9</span>Za nekatere teme, ki jih je Damijan Guštin
			raziskoval in jih predstavil v obliki znanstvenih ali strokovnih člankov, je mogoče
			upravičeno reči, da je oral raziskovalno ledino. Čeprav je bilo del z vojaško tematiko,
			zlasti iz časa druge svetovne vojne s poudarkom na partizanstvu, napisanih že veliko, so
			bila ta predvsem na ravni deskriptivnega. Guštin pa je dal vojskovanju in vojaškosti v
			času druge svetovne vojne pri nas večjo analitičnost in s tem sistematičnost in tudi
			preglednost.</p><p><span class="numberParagraph">10</span>Damijan Guštin, sicer v veliki
			meri zgodovinar časa druge svetovne vojne s posebnim poudarkom na vojaški zgodovini, pa
			se je v svojem znanstveno-raziskovalnem delu ukvarjal (in se še ukvarja) tudi z drugimi
			obdobji slovenske preteklosti v 20. stoletju in z drugimi tematikami novejše in sodobne
			zgodovine. Njegovo raziskovalno delo je mogoče tako razdeliti v kronološkem smislu na
			prvo svetovno vojno, drugo svetovno vojno in na vojno za Slovenijo, torej na vse vojne
			ali vsaj vojaške spopade, v katerih so bili aktivno udeleženi Slovenci v 20. stoletju.
			Tako je preučeval vojaške teme iz prve svetovne vojne, boje na Koroškem po njej, pa tudi
			iz časa osamosvajanja Slovenije in t. i. jugoslovanskih vojn v devetdesetih letih 20.
			stoletja. Tako se je lotil raziskave enega od dogodkov iz vojne za Slovenijo po njeni
			osamosvojitvi junija 1991, dogodkov na mejnem prehodu Holmec, kjer je potekal oboroženi
			spopad slovenskih miličnikov z vojaki JLA, v katerem sta bila ubita dva miličnika. O tem
			je napisal (skupaj z Vladimirjem Prebiličem) krajši monografski pregled oziroma kar
			študijo (Ljubljana 2006).</p><p><span class="numberParagraph">11</span>Slovensko vojaško
			zgodovino 20. stoletja je »ponesel v svet«, saj je s to tematiko sodeloval na mnogih
			znanstvenih srečanjih v tujini. Slovensko vojaško zgodovino je tako predstavljal v
			širšem krogu vojaških zgodovinarjev in tako umestil tudi slovensko vojaško
			zgodovinopisje v mednarodni okvir. Od leta 2007 je vsako leto sodeloval z referatom (v
			soavtorstvu z V. Prebiličem) na kongresih International Comission for Military History
			in v delu stalne skupine za vojaško zgodovino Euroatlantic Conflict Studies Working
			group of the Partnership for Peace Consortium of Defense Academies and Security Studies
			Institutes. S temami iz vojaške zgodovine se je udeležil še nekaterih drugih znanstvenih
			srečanj v tujini. Sodeloval je tudi v mednarodnem znanstvenem projektu o pravnih normah
			za obravnavanje nemških manjšin po 2. svetovni vojni (objavljeno kot del znanstvene
			monografije).</p><p><span class="numberParagraph">12</span>Bil je tudi sodelavec
			Enciklopedije Slovenije, za katero je pisal članke oziroma gesla iz vojaške zgodovine in
			»represije«.</p><p><span class="numberParagraph">13</span>Dr. Guštin je sodeloval tudi v
			več uredniških odborih in pri urejanju mnogih publikacij. Tako je bil od 1991 do 2008
			poglavitni sodelavec pisca tega zapisa pri urejanju inštitutske znanstvene revije
			Prispevki za novejšo zgodovino: najprej kot pomočnik odgovornega urednika, nato pa od
			leta 2008, ko je postal kot direktor Inštituta za novejšo zgodovino glavni urednik (do
			2015). Zaradi svoje doslednosti, natančnosti in s tem posledično počasnosti mi je
			mnogokrat »kodral« živce. Sedaj že sedmo leto opravlja ne tako lahko delo direktorja
			Inštituta, ki ga dokaj uspešno vodi skozi »scile in karibde« v t. i. raziskovalni
			oziroma znanstveni sferi pa tudi v vsej družbeni klimi, ki raziskovalni dejavnosti ni
			pretirano naklonjena.</p><p><span class="numberParagraph">14</span>Poleg zavzetega dela
			v raziskovalnem delu na Inštitutu za novejšo zgodovino – vodil je dva t. i. ciljna
			raziskovalna projekta iz vojaške tematike ter projekt, v katerem je bila raziskana
			Manevrska struktura Narodne zaščite v organih za notranje zadeve – je dr. Damijan Guštin
			tudi predavatelj vojaške zgodovine na katedri za obramboslovje Fakultete za družbene
			vede ljubljanske Univerze. Zaradi svojega raziskovalnega dela na področju vojaške
			zgodovine je bil leta 1996 povabljen k sodelovanju pri izvajanju tega predmeta najprej
			kot asistent, od leta 2000 pa kot docent, ko je postal tudi nosilec predmeta Vojaška
			zgodovina; od študijskega leta 2008/09 je nosilec predmeta Vojaška zgodovina Slovenije
			in Slovencev. V svojem predavateljskem in pedagoškem delu kolega Damijan uživa, deležen
			pa je tudi precejšnjih simpatij študentov, ki radi delajo diplomske naloge pri njem. Je
			sicer strog, dosleden, na drugi strani pa študentom s svojo zavzetostjo pomaga z nasveti
			in jim odpira nova »obzorja« vojaške zgodovine. Bera diplomskih nalog, katerim je bil
			mentor, je resnično zavidanja vredna, saj precej presega trimestno število
				sto.</p><p><span class="numberParagraph">15</span>Celotno raziskovalno in tudi
			pedagoško delo uvršča dr. Damijana Guština med vidnejše zgodovinarje obdobja, ki ga
			raziskovalno obravnava. To velja posebno za njegovo raziskovalno »ljubezen«, vojaško
			zgodovino. Ob jubileju velja kolegu in prijatelju čestitati in mu zaželeti še veliko
			užitkov in uspehov tako v raziskovalnem kot pedagoškem delu, da o »menedžerskem«, ki ga
			upravlja kot direktor Inštituta, niti ne govorim. Predvsem pa mu je treba zaželeti
			veliko energije, ki jo ob vsem svojem najrazličnejšem delu potrebuje. In seveda mu
			želimo veliko zdravja! </p></body>
</html>
