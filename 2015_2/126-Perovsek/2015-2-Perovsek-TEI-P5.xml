<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Miroslav Stiplovšek – osemdesetletnik</title>
                <author>
                    <name>
                        <forename>Jurij</forename>
                        <surname>Perovšek</surname>
                    </name>
                </author>
            </titleStmt>
            <editionStmt>
                <edition><date>2015-11-09</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/126</pubPlace>
                <date>2015</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">55</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2015-11-09</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text xml:lang="sl">
        <front>
            <docAuthor>Jurij Perovšek</docAuthor>
        </front>
        <body>
            <p>Gotovo lahko rečemo, da znanosti s srcem predani raziskovalci, ki jih odlikujejo
                jasno začrtani cilji in prepoznaven smisel njihovega delovanja, nenehno vzpodbujajo
                svoje kolege in širšo javnost k poglobljenemu spremljanju razvoja posameznih strok.
                To še posebej velja za zaslužnega profesorja ljubljanske univerze dr. Miroslava
                Stiplovška, ki se v svojem delu ne ustavlja, pa čeprav je letošnjega 18. julija
                dopolnil osemdeset let. Le-teh tudi ne kaže, njihovo jubilejno število lahko
                razumemo predvsem kot enega od porokov njegove nesporne raziskovalne kvalitete,
                spoznavne zanesljivosti in problemske širine. Kako pa naj bi drugače tudi bilo pri
                tako celovito zgrajeni raziskovalni, profesorski in bivanjsko polni osebnosti, kot
                je naš učitelj, kolega in prijatelj Mirko?</p>
            <figure>
                <graphic url="Stiplovsek.jpg" height="400px"/>
            </figure>
            <p>Doslej smo že natančno predstavili glavna zgodovinopisna problemska polja, ki se jim
                posveča prof. Miroslav Stiplovšek, enako pa tudi rezultate njegovih poglobitev
                vanje. Prav tako smo poudarili temeljne stopnje jubilantove življenjske, strokovne
                in družbene poti.<note place="foot" xml:id="ftn1" n="1">Jurij Perovšek, “Miroslav
                    Stiplovšek – šestdesetletnik,” <hi rend="italic">Prispevki za novejšo
                        zgodovino</hi> 35, št. 1–2 (1995): 168–71. Jurij Perovšek, “Miroslav
                    Stiplovšek – sedemdesetletnik,” <hi rend="italic">Prispevki za novejšo
                        zgodovino</hi> 45, št. 1 (2005): 145–51.</note> To so storili tudi njegovi
                fakultetni kolegi.<note place="foot" xml:id="ftn2" n="2">Dušan Nećak, “Miroslav
                    Stiplovšek – šestdesetletnik,” <hi rend="italic">Zgodovinski časopis</hi> 49,
                    št. 2 (1995): 291–94. Nataša Stergar, “Bibliografija prof. dr. Miroslava
                    Stiplovška,” <hi rend="italic">Zgodovinski časopis</hi> 49, št. 2 (1995):
                    294–301. Dušan Nećak, “Zaslužni profesor dr. Miroslav Stiplovšek, upok. red.
                    prof. za novejšo zgodovino,” v: <hi rend="italic">Stiplovškov zbornik,</hi> ur.
                    Dušan Nećak (Ljubljana: Oddelek za zgodovino Filozofske fakultete, 2005), 11–14.
                    Nataša Stergar, “Bibliografija prof. dr. Miroslava Stiplovška 1995–2005,” v: <hi
                        rend="italic">Stiplovškov zbornik,</hi> ur. Dušan Nećak (Ljubljana: Oddelek
                    za zgodovino Filozofske fakultete, 2005), 15–20. Božo Repe, “Prof. dr. Mirko
                    Stiplovšek – sedemdesetletnik,” <hi rend="italic">Zgodovinski časopis</hi> 59,
                    št. 3–4 (2005): 513–14. </note> Ob tej priložnosti bomo opozorili le na najbolj
                značilne, saj moramo prostor nameniti predvsem jubilantovi dejavnosti v zadnjih
                desetih letih. V tem času je namreč zopet ustvaril toliko, da drugače preprosto ne
                gre.</p>
            <p>Prof. Miroslav Stiplovšek je leta 1961 na Filozofski fakulteti Univerze v Ljubljani
                postal asistent prvega profesorja za novejšo narodno in občo zgodovino ddr. Metoda
                Mikuža. Leta 1965 je doktoriral (<hi rend="italic">Dejavnost strokovnih organizacij
                    v jugoslovanskem delu Slovenije 1918–1922</hi>), 1972 je bil izvoljen za
                docenta, 1976 za izrednega, 1981 pa za rednega profesorja novejše zgodovine. Na
                Filozofski fakulteti je bil zaposlen do leta 2002. Pod njegovim mentorstvom je
                univerzitetni študij zgodovine končalo 137 diplomantov, magistriralo devet
                magistrandov ter doktoriralo 11 doktorandov. Na FF je poleg pedagoških opravljal še
                vrsto drugih pomembnih zadolžitev, v letih 1982–1984 pa je bil predstojnik Oddelka
                za zgodovino. Dejaven je bil tudi v Zgodovinskem društvu Slovenije in družbenih
                institucijah, ki so oblikovale in usmerjale slovensko pedagoško in
                znanstveno-raziskovalno delo. V širše družbeno življenje se je zapisal kot
                dolgoletni vodilni funkcionar na kulturno-prosvetnem in raziskovalnem področju v
                občini Domžale, kjer živi vse svoje življenje, in poslanec prosvetno-kulturnega
                zbora Skupščine SR Slovenije v letih 1965–1969. Danes, ko vse več naših kolegov
                vstopa v politično življenje, ali pa si tega želi, velja opozoriti, da je prof.
                Miroslav Stiplovšek vidno družbenopolitično funkcijo v slovenskem merilu opravljal
                že s tridesetimi leti starosti.</p>
            <p>K razvoju slovenskega zgodovinopisja je prof. Stiplovšek označevalno prispeval v
                okviru petih temeljnih problemskih poglobitev. Kot prvi se je lotil skoraj povsem
                neraziskane zgodovine sindikalnega gibanja na Slovenskem in ga obdelal od njegovih
                začetkov leta 1868 do leta 1941 (<hi rend="italic">Razmah strokovnega-sindikalnega
                    gibanja na Slovenskem 1918–1922</hi> (Ljubljana: Partizanska knjiga : Delavska
                enotnost, 1979; <hi rend="italic">Prispevki za zgodovino sindikalnega gibanja na
                    Slovenskem : od začetkov strokovnega gibanja do Enotnih sindikatov Slovenije
                    1868–1945</hi> (Maribor: Obzorja; Ljubljana: Znanstveni inštitut Filozofske
                fakultete, 1989); <hi rend="italic">Strokovno-sindikalno gibanje na Slovenskem od
                    leta 1868 do 1. svetovne vojne</hi> (Ljubljana: Enotnost, 1990)). Močno ga je
                pritegnila tudi problematika druge svetovne vojne na Slovenskem (<hi rend="italic"
                    >Šlandrova brigada</hi> (Ljubljana: Partizanska knjiga, 1971); <hi rend="italic"
                    >Bojna pot Šlandrove brigade </hi>(Ljubljana: Partizanska knjiga, 1983)), v
                tretjem problemskem sklopu, na katerega se je osredotočil, pa se je posvetil
                večplastni slovenski politični dinamiki v Kraljevini Srbov, Hrvatov in
                Slovencev/Jugoslaviji. O njej je objavil številne prispevke v vodilnem slovenskem in
                jugoslovanskem znanstvenem tisku in <hi rend="italic">Enciklopediji Slovenije</hi>,
                ki jo je obogatil tudi z vrsto besedil o zgodovini slovenskega
                strokovno-sindikalnega gibanja.</p>
            <p>Svoje preučevanje političnega razvoja med svetovnima vojnama je prof. Stiplovšek več
                kot uspešno zaokrožil v svoji četrti temeljni problemski poglobitvi – razčlenitvi
                problema uresničenja oziroma uresničevanja slovenske avtonomije v prvi jugoslovanski
                skupnosti. V omenjenem raziskovalnem posegu se je lotil najpomembnejšega vprašanja
                slovenske politike v Kraljevini SHS/Jugoslaviji. Obdelal ga je z vidika delovanja
                òblastnih samouprav, to je delovanja òblastnih skupščin in òblastnih odborov
                ljubljanske in mariborske òblasti – dveh od 33 upravno-ozemeljskih enot, na katere
                je bila razdeljena Kraljevina SHS (<hi rend="italic">Slovenski parlamentarizem
                    1927–1929 : avtonomistična prizadevanja skupščin ljubljanske in mariborske
                    oblasti za ekonomsko-socialni in prosvetno-kulturni razvoj Slovenije ter za
                    udejanjenje parlamentarizma</hi> (Ljubljana: Znanstveni inštitut Filozofske
                fakultete, 2000), ter delovanja banskega sveta Dravske banovine (jugoslovanske
                Slovenije) v letih 1930–1941 (<hi rend="italic">Banski svet Dravske banovine
                    1930–1935 : prizadevanja banskega sveta za omilitev gospodarsko-socialne krize
                    in razvoj prosvetno-kulturnih dejavnosti v Sloveniji ter za razširitev
                    samoupravnih in upravnih pristojnosti banovine</hi> (Ljubljana:
                Znanstvenoraziskovalni inštitut Filozofske fakultete, 2006)). <hi rend="italic"
                    >Slovenski parlamentarizem</hi> dovršeno prikazuje, kako so na Slovenskem v času
                delovanja òblastnih samouprav v pogojih centralistične državne ureditve zlasti na
                gospodarsko-socialnem in tudi na kulturno-prosvetnem področju veliko pomembnih zadev
                upravljali sami. To so dokazali tudi skozi delovanje banskega sveta Dravske
                banovine. Banski sveti so bili imenovani posvetovalni organi najvišjih predstavnikov
                upravno-politične oblasti (banov) v novih upravno-ozemeljskih enotah – banovinah, ki
                so jih oblikovali po uvedbi diktature kralja Aleksandra leta 1929. </p>
            <p>Večji del <hi rend="italic">Banskega sveta</hi>, s katerim je prof. Stiplovšek
                označil vstop v novo ustvarjalno desetletje svojega znanstvenega dela in ga bomo
                zato tudi posebej predstavili, zajema njegovo delovanje pod tedanjo vladavino
                unitarno-centralističnega liberalnega tabora na Slovenskem. Ta si je kljub omejenim
                pristojnostim prizadeval omiliti posledice gospodarsko-socialne krize v prvi
                polovici tridesetih let ter skrbeti za razvoj prosvete in kulture v Sloveniji.
                Zaradi negativnih posegov finančnega ministra in omejenih možnosti za pridobivanje
                davčnih virov pa mu je to le delno uspevalo. Prav dejstvo, da zaradi omejenih
                gmotnih možnosti, ki jih je določal Beograd, niso mogli učinkoviteje izvajati svojih
                nalog, je vplivalo na številne zahteve banskih svetnikov, da je treba uvesti
                banovinsko samoupravo z voljenim banovinskim svetom (predvidela ga je Oktroirana
                ustava iz leta 1931) in povečati njegove pristojnosti. Po uspehu opozicijskega
                katoliškega tabora na občinskih volitvah oktobra 1933 pa so zahteve liberalcev za
                uresničenje ustavnih določil o banovinskih svetih usahnile, saj so se bali, da bi
                bila po volitvah sestava banovinskega sveta zanje neugodna. Tedanje zahteve banskega
                sveta se glede na temeljno liberalno centralistično usmeritev nikoli niso
                radikalizirale v zahtevo po oblikovanju slovenske banovine s širokimi
                avtonomističnimi zakonodajnimi in izvršilnimi pristojnostmi.</p>
            <p>Do vnovične oživitve – kot pravi prof. Stiplovšek – “tihe avtonomije” v
                centralistični Kraljevini Jugoslaviji je prišlo v drugi polovici tridesetih let.
                Tedaj je vodilne oblastne položaje v Dravski banovini in večino v banskem svetu
                prevzel slovenski del Jugoslovanske radikalne zajednice (nekdanja katoliška
                Slovenska ljudska stranka), banski svet pa je postal torišče novih naporov za čim
                bolj samostojen položaj Slovenije v jugoslovanski državi. S prevlado privržencev JRZ
                v banskem svetu, ki so – tako kot v prvi polovici tridesetih let, ko je bila banska
                uprava v liberalnih rokah – oblastne privilegije izrabljali tudi za strankarske
                koristi, so se v Sloveniji spet povrnile razmere iz časa delovanja òblastnih
                samouprav. Banski svet je postajal vedno bolj tehten dejavnik pri reševanju zadev,
                pomembnih za socialno-gospodarski in kulturno-prosvetni napredek Slovenije.
                Nastopilo je novo obdobje v prizadevanjih za avtonomno Slovenijo. Množile so se
                zahteve po njeni gospodarski, finančni, socialni in kulturni samostojnosti, po
                enakopravnosti slovenskega jezika v uradnem poslovanju, vse pogosteje pa se je v
                razpravah v banskem svetu namesto oznake Dravska banovina pojavljalo ime Slovenija.
                Te zahteve so banski svetniki postavljali na vsakem zasedanju. Vrh avtonomističnih
                prizadevanj banskega sveta je bil 17. februarja 1940, ko je sprejel resolucijo o
                ustanovitvi posebne državnopravne enote Banovine Slovenije. Ob tem so banski
                svetniki poudarili, da je treba banski svet takoj nadomestiti z izvoljenim
                banovinskim zborom, ki bo med drugim odločal o vseh vprašanjih banovinskega
                proračuna in bo imel tudi zakonodajne pravice. Resolucija o ustanovitvi Banovine
                Slovenije je odražala obstoječe stanje na Slovenskem, kjer je življenje v drugi
                polovici tridesetih let dejansko potekalo samostojno, po slovensko, čeprav za to
                formalnopravno ni bilo nobene zakonske podlage. Zahteve po ustanovitvi slovenske
                banovine pa zaradi vojne nevarnosti na zadnjem zasedanju banskega sveta februarja
                1941 niso več ponovili. Po opozorilu prof. Stiplovška je slovenska JRZ s
                pristajanjem na višje državne interese – poleg vojne nevarnosti so na njeno držo
                vplivali tudi nesporazumi med Srbi in Hrvati glede državne preureditve – Slovence
                razočarala, ker ni vztrajala pri avtonomističnih ciljih. Pokazala je, da jih ni
                sposobna uveljaviti, kar je bil zanjo hud poraz.</p>
            <p>Stiplovškov <hi rend="italic">Banski svet</hi>, ki se mu je opazno posvetil tudi v
                drugih znanstvenih prispevkih, skupaj s <hi rend="italic">Slovenskim
                    parlamentarizmom</hi> predstavlja celovit odgovor na vprašanje dejanskega, v
                okviru ustavno političnih možnosti, ki jih je dovoljevala centralistična Kraljevina
                SHS/Jugoslavija, reševanja problema slovenske avtonomije med svetovnima vojnama. Ob
                zgodovinopisno že obdelanih načelnih politično programskih stališčih o slovenski
                avtonomiji je s Stiplovškovo dosledno raziskovalno poglobitvijo v problematiko
                òblastne samouprave in banskega sveta vprašanje večinskega slovenskega
                narodnopolitičnega razpoloženja in odločenosti za samostojno urejanje vseh temeljnih
                problemov narodnega razvoja in napredka v prvi jugoslovanski državi praktično
                razčlenjeno v celoti.</p>
            <p>In ker pravega raziskovalca zanima vse, ker ne priznava znanstvenega elitizma, ampak
                je zanj vsaka problematika enako pomembna, enako akademska, nas jubilejna beseda o
                prof. dr. Miroslavu Stiplovšku vodi še k njegovemu petemu temeljnemu problemskemu
                zgodovinopisnemu polju – preučevanju krajevne zgodovine. Povezal ga je s svojim
                domžalskim območjem in prek osvetlitve njegovega razvoja skozi čas v številnih
                prispevkih pomembno prispeval k oblikovanju celostnega pogleda na slovensko
                nacionalno zgodovino. S tem je dovršeno pokazal, da le-tega zgolj priznavanje
                “velikih tem” ne omogoča. To sta dokazala tudi velika udeležba odmevnega in prvega
                slovenskega znanstvenega posvetovanja o krajevni zgodovini, ki ga je prof.
                Stiplovšek organiziral leta 1977 v Domžalah (posvetovanje je bilo edinstveno tudi v
                jugoslovanskem prostoru) in drugi simpozij o krajevni zgodovini v Domžalah –
                medkatedrska konferenca zgodovinarjev jugoslovanskih filozofskih fakultet, ki je
                bila prav tako izvedena ob njegovem aktivnem sodelovanju. Prof. Stiplovšek je bil
                tudi pobudnik slavnostne obeležitve osemdesetletnice razglasitve Domžal za trg leta
                1925. Ob tej priložnosti je aprila 2005 v Domžalah pripravil obsežno razstavo in
                objavil publikacijo <hi rend="italic">Razglasitev Domžal za trg leta 1925 : ob
                    razstavi v počastitev osemdesetletnice</hi> (Domžale: Kulturni dom Franca
                Bernika, 2005).</p>
            <p>In zdaj se lahko vrnemo k poudarku, s katerim smo začeli ta zapis. Pri prof. dr.
                Miroslavu Stiplovšku se namreč v zadnjih desetih letih ni nič spremenilo. Na svoji
                visoki znanstveni in pedagoški ravni je tudi v tem času opazno povečal spoznavni
                obseg slovenskega zgodovinopisja. To je storil na osnovi svoje privrženosti
                akribiji, značilni za odlično poznavanje primarnih zgodovinskih virov in relevantne
                literature, pred katero “interpretativno” zgodovinopisje in druga tovrstna besedila,
                ki naj bi dokazovala “intelektualistično” podprto pisanje ter celo utemeljevala
                pravico do samovšečnega podajanja idejnih ocen, zbledijo. Svojemu opusu je prof.
                Stiplovšek dodal 69 novih bibliografskih enot (skupaj njegova bibliografija obsega
                674 enot), od tega devet izvirnih znanstvenih člankov, sedem samostojnih znanstvenih
                sestavkov oziroma poglavij v monografskih publikacijah, dve znanstveni in tri
                strokovne monografije in več nastopov na znanstvenih konferencah. Bil je tudi mentor
                oziroma somentor dvema doktorandoma, magistrandu in magistrandki in eni diplomantki.
                Vsekakor raziskovalni in pedagoški dosežki, ki se jih ne bi branili tudi mlajši
                kolegi. Ob tem naj opozorimo, da jih je prof. Stiplovšek ustvaril kljub zahtevni
                kardiološki operaciji, ko je moral za nekaj časa prekiniti znanstveno delo.
                Zdravstvene težave je uspešno premagal s svojo osebno disciplino, optimistično
                naravo in spodbudnim družinskim okoljem, ki ga pooseblja soproga Marcela.</p>
            <p>Po teh besedah seveda velja podrobneje spregovoriti o vsebinskih razsežnostih novega
                obsežnega Stiplovškovega prispevka slovenskemu zgodovinskemu samozavedanju. Učvrstil
                ga je s predstavitvijo slovenskih avtonomističnih teženj od leta 1918 do sprejema
                centralistične Vidovdanske ustave leta 1921 in nadaljnjim osvetljevanjem delovanja
                òblastnih skupščin ljubljanske in mariborske òblasti ter banskega sveta Dravske
                banovine. Ob tem je posebej opozoril na probleme demokracije v delovanju òblastnih
                skupščin in banskega sveta, predstavil dejavnost predsednika òblastne skupščine
                ljubljanske òblasti dr. Marka Natlačena ter osvetlil delovanje vidnega
                socialnodemokratskega politika, narodopisca in znanstvenika Vinka Möderndorferja v
                òblastni skupščini mariborske òblasti. Posvetil se je tudi odločnim prizadevanjem
                nekdanjih pripadnikov Jugoslovanske socialnodemokratske stranke Rudolfa Golouha in
                Albina Prepeluha za udejanjenje banovinske in občinske samouprave ter izboljšanje
                položaja delavstva in revnejšega kmečkega prebivalstva v okviru banskega sveta
                Dravske banovine. Prav tako je opozoril na avtonomistična prizadevanja nekdanjega
                predsednika òblastne skupščine mariborske òblasti dr. Josipa Leskovarja v banskem
                svetu. Vprašanje slovenske avtonomije je obravnaval še skozi vlogo, ki jo je v
                prizadevanjih zanjo imel načelnik Slovenske ljudske stranke (oziroma slovenskega
                dela Jugoslovanske radikalne zajednice) dr. Anton Korošec. Od druge problematike, ki
                zadeva politični razvoj med svetovnima vojnama, se je ustavil pri razčlenitvi
                volitev v òblastne skupščine in Narodno skupščino Kraljevine SHS leta 1927 in
                izpopolnil podobo tedanjega političnega življenja na posameznih območjih Slovenije.
                Kot doktorski (so)mentor in magistrski mentor pa je prispeval k preučitvi politike
                SLS v prvi polovici tridesetih let, k primerjavi narodnega razvoja Slovencev in
                Slovakov in njihovih kulturno-političnih stikov v letih 1848–1938, ter k prikazu
                delovanja slovenskega PEN kluba v letih 1926–1941 in razvoja turizma na Celjskem med
                vojnama. Svoji vsestranski vpetosti v zgodovinopisje se ni izognil tudi kot
                recenzent skoraj dvajsetih znanstvenih del in jubilejnih predstavitev dela svojih
                strokovnih kolegov.</p>
            <p>Sedaj pa lahko posebej prikažemo še zadnjih deset let Mirkovega negovanja njegove
                prav nič “tihe avtonomije” – zavezanosti zgodovini Domžal. Doslej ustvarjenemu na
                tej ravni svojega dajánja je prof. Stiplovšek dodal še štiri znanstvene članke
                oziroma samostojne znanstvene sestavke v monografskih publikacijah, pet strokovnih
                in drugih člankov, eno znanstveno monografijo in v soavtorstvu še eno strokovno
                monografijo, soavtorstvo dokumentarnega filma, avtorstvo šestih razstav in
                somentorstvo pri diplomskem delu iz domžalske zgodovine. Med omenjenimi deli naj
                posebej opozorimo na monografijo <hi rend="italic">Nastanek mestne občine Domžale
                    leta 1952, pomembna prelomnica v upravnem razvoju domžalskega območja :
                    razglasitev Domžal za trg (1925) in za mestno občino, priznanje za velik
                    gospodarski napredek in uspešen razvoj družbenih dejavnosti od sredine 19.
                    stoletja</hi> (Domžale: Kulturni dom Franca Bernika, 2012), strokovno
                monografijo, ki jo je pripravil skupaj s Tadejo Capuder <hi rend="italic">Kulturna
                    društva v domžalski občini 1884–2009 : ob 125-letnici ljubiteljskih kulturnih
                    dejavnosti s prvim nastopom domžalskih godbenikov</hi> (Domžale: Javni sklad RS
                za kulturne dejavnosti, območna izpostava, 2009) in troje prispevkov v monografski
                publikaciji <hi rend="italic">Šolstvo v domžalski občini : zbornik ob 150-letnici
                    ustanovitve osnovne šole v Domžalah</hi>, ur. Andreja Pogačnik Jarc (Domžale:
                Občina, 2014) – “Razvoj Domžal od vaškega naselja do mesta in izobraževalnega
                središča : gospodarski in demografski vpliv na razvoj šolstva v sedanji občini
                Domžale”, “Meščanska šola v Domžalah 1938–1941” in “Nižja gimnazija Domžale
                1945–1958”. V teh delih, ki skupaj s publikacijo <hi rend="italic">Razglasitev
                    Domžal za trg leta 1925 </hi>tvorijo organsko celoto, je vidno prispeval k
                promociji mesta in občine Domžale. Napor, notranja potreba in raziskovalna
                vztrajnost, ki jih izražajo navedena dela, zaslužijo, da njihovo zgodovinsko
                sporočilo strnemo v znanstvenem tisku.</p>
            <p>Po poudarku prof. Stiplovška je razvoj Domžal v času od sredine 19. do sredine 20.
                stoletja primer nastajanja novodobnega mesta na temelju naglega gospodarskega
                napredka. Tega je v drugi polovici 19. stoletja utemeljila slamnikarska industrija,
                s katero so Domžale v desetletjih pred prvo svetovno vojno postale znane ne le v
                Avstro-Ogrski monarhiji, temveč tudi v Evropi in celo ZDA. Tradicija slamnikarske
                domače obrti na domžalskem območju, ki je izvirala iz prve polovice 18. stoletja, je
                namreč spodbudila tirolske podjetnike, da so v Domžalah po letu 1866 ustanovili pet
                slamnikarskih tovarn, kasneje pa je število slamnikarskih tovarniških in večjih
                obrtnih obratov še naraslo. Tirolci so proizvodnjo preselili v Domžale po porazu
                Avstrije v vojni z Italijo. Takrat je Avstrija izgubila Benečijo, kjer so bila večja
                tirolska slamnikarska podjetja, ki zaradi nastalih carinskih ovir pri izvozu
                slamnikov v habsburško monarhijo niso več mogla poslovati. Razmah slamnikarske
                industrije pred prvo svetovno vojno je bil izjemen. Tirolski tovarnarji so
                obvladovali evropsko tržišče prek 12 podružnic, proizvodnjo in prodajo slamnikov pa
                so prenesli tudi v ZDA. </p>
            <p>Prva svetovna vojna in nastanek jugoslovanske države sta prizadejala hud udarec
                dotedanjemu razcvetu slamnikarske industrije. Z razpadom Avstro-Ogrske je ta panoga
                izgubila velik trg, carinske težave pri izvozu slamnikov in uvozu surovin pa so
                močno zmanjšale proizvodnjo. Od srede dvajsetih let 20. stoletja do velike
                gospodarske krize se je propadanje slamnikarske industrije vedno bolj stopnjevalo. K
                temu je pripomogla tudi sprememba v načinu oblačenja. Zaradi ugodnih prometnih zvez
                in možnosti za izrabo pogonske energije ob Kamniški Bistrici ter obilice
                usposobljenega delavstva v Domžalah in okoliških krajih pa so se vzporedno z
                upadanjem slamnikarske proizvodnje začeli razvijati tovarniški obrati drugih
                industrijskih panog. Vedno večjo gospodarsko vlogo sta dobivali še obrt in trgovina.
                V prvi polovici dvajsetih let so nastale tovarne papirniške, kemične in tekstilne
                industrije (papirnica na Količevem, Bistra v Domžalah, Induplati), delovali pa so še
                drugi industrijski obrati, ki so zagotavljali nadaljnji gospodarski napredek.
                Uspešen razvoj industrije, obrti in trgovine je navedel domžalski občinski odbor, da
                je v Beograd poslal vlogo za povišanje v trg. Kralj Aleksander je leta 1925 vas
                Domžale razglasil za trg, kar je bilo pomembno priznanje Domžalam kot demografskemu
                in gospodarskemu središču širšega območja.</p>
            <p>Po vojnem obdobju, v katerem je narodnoosvobodilnemu gibanju uspelo ne le občutno
                prizadeti delovanja okupacijskih oblasti in njihovo ponemčevalno delo, pač pa tudi
                izkoriščanje slovenske industrije za nemške potrebe, je industrija na domžalskem
                območju doživela nov razmah. S tem so bili ustvarjeni ugodni gmotni pogoji za
                oblikovanje Mestne občine Domžale. To so leta 1952 ustanovili z zakonom o novi
                upravni razdelitvi Slovenije, s čimer je bila v upravnem, družbenem in političnem
                pogledu priznana vsestranska rast Domžal ne le na gospodarskem, temveč tudi na
                socialnem, zdravstvenem, šolskem, kulturnem in športnem področju po drugi svetovni
                vojni.</p>
            <p>Velik napredek Domžal se je od druge polovice 19. stoletja kazal tudi na
                kulturno-prosvetnem področju. Temu je botroval uspešen gospodarski razvoj, ki je
                pomembno vplival na razmah društvene dejavnosti v Domžalah. Le-tega je do prve
                svetovne vojne spodbujala tudi potreba po krepitvi slovenske narodne zavesti ob
                močnem vplivu tirolskih Nemcev na življenje v domžalski občini. Ob razglasitvi
                Domžal za trg leta 1925 je v njem delovalo deset društev, na gospodarskem področju
                pa je bilo razvito tudi denarno in produktivno zadružništvo. Uspešen razvoj
                kulturnih društev med vojnama je prekinil nemški okupator leta 1941, ko je razpustil
                vsa slovenska društva.</p>
            <p>S koncem druge svetovne vojne so nova oblast in družbenopolitične organizacije
                kulturno-prosvetno dejavnost obnovile na novih organizacijskih in tudi
                idejno-programskih temeljih. Ustanovljena so bila številna nova kulturna društva in
                kulturne organizacije. Naslednja pomembna stopnja v delovanju kulturnih društev po
                vojni je nastopila z ustanovitvijo Kulturne skupnosti Domžale leta 1971 (prof.
                Stiplovšek je bil v letih 1971–1983 predsednik njene skupščine). Domžalska Kulturna
                skupnost je z zagotovitvijo boljših gmotnih možnosti občutno izboljšala razmere
                ljubiteljske kulturne dejavnosti, okrepila njihovo organiziranost in število
                aktivnih članov, povečala obseg kulturnih prireditev in jih prilagodila sodobnim
                potrebam, kulturna ponudba pa se je enakomerno razširila na vsa območja občine. Po
                letu 1990, ko je Kulturna skupnost prenehala delovati, je v različnih
                družbenopolitičnih razmerah v posameznih obdobjih za profesionalno in ljubiteljsko
                kulturo ostalo poglavitno poslanstvo razvijanje in utrjevanje slovenske nacionalne
                samobitnosti. Spremljala so ga prizadevanja, da mora biti kultura ena temeljnih
                sestavin vsakdanjega življenja in medsebojnih odnosov ter duhovnega bogatenja ljudi.</p>
            <p>Zelo pomembna sestavina družbenega življenja, tesno povezana z gospodarskim,
                socialnim, demografskim, kulturnim in športnim razvojem, je bilo tudi šolstvo.
                Njegovo pospešeno izpopolnjevanje je sprožil porast prebivalstva, povezan z naglim
                razvojem slamnikarske industrije in obrti. Leta 1864 je v Domžalah začela delovati
                enorazredna ljudska šola, leta 1888 so zgradili novo poslopje za dvorazredno šolo,
                ki so ga leta 1910 za potrebe štirirazrednice povečali. V letih 1890–1918 je
                delovala tudi zasebna nemška šola za otroke tirolskih priseljencev. Leta 1920 je
                bila domžalska ljudska šola povišana v šestrazrednico. Od leta 1921 je v Domžalah
                delovala obrtno-nadaljevalna šola, razvitost industrije, obrti in trgovine pa je
                privedla do ustanovitve meščanske šole leta 1938.</p>
            <p>Uspešen razvoj slovenskega osnovnega in poklicnega šolstva v Domžalah je prekinila
                okupacija z nemškimi šolskimi ustanovami. Novo obdobje v razvoju šolstva na
                domžalskem območju se je začelo po vojni, ko je v letih 1945–1958 kot naslednica
                meščanske šole v Domžalah delovala nižja gimnazija. Po šolski reformi leta 1958 so v
                tem letu in v letih 1972 in 1984 v Domžalah nastale štiri osemletke, ki od leta 2003
                delujejo kot devetletne osnovne šole. Razmahnilo se je tudi poklicno in srednje
                strokovno izobraževanje, zlasti na kovinarskem in usnjarskem področju. Od leta 2002
                v Domžalah deluje gimnazija.</p>
            <p>S prikazom razvoja Domžal na gospodarskem, upravnem, kulturnem in šolskem področju v
                zadnjem stoletju in pol je prof. Stiplovšek vdahnil zgodovinsko dušo svojemu kraju.
                Razlogi, zakaj so Domžale s svojo okolico postale eno od najbolj razvitih, uspešnih
                in prepoznavnih območij Slovenije, so z njegovim prizadevnim raziskovalnim delom v
                zadnjih desetih letih še veliko bolj jasni kot prej. Odslej mora vsak raziskovalec
                domžalske zgodovine in posameznih problemskih vidikov slovenske zgodovine v roke
                najprej vzeti njegova dela.</p>
            <p>Ob vsem povedanem pa ne smemo pozabiti še na eno Mirkovo “avtonomijo” – široko stkano
                povezanost z našim inštitutom in druženje z njegovimi delavci. Prof. Stiplovšek je
                bil dolga leta član različnih inštitutskih vodilnih strokovnih in upravnih teles,
                bil je magistrski in doktorski mentor mnogim med nami, prav tako pa tudi strokovni
                ocenjevalec v zahtevnih postopkih pri izvolitvah v znanstvene nazive na Filozofski
                fakulteti oziroma Univerzi v Ljubljani. Ko se naša zgodovinarska in inštitutska
                misel ustavi pri Mirku, se zato vedno srečamo z eno od podob njegove ustvarjalne
                osebnosti. In če se ob tem zazremo še v njegov prisrčni značaj, gostoljubnost in
                neusahljivo zanimanje za naše raziskovalno delo, potem ni čudno, da zaradi svojih
                kvalitet uživa vsesplošno akademsko, družbeno in človeško naklonjenost. K njej
                sodijo tudi priznanja, ki jih je prejel za svojo bogato dejavnost. V prejšnji
                državni skupnosti je leta 1979 prejel <hi rend="italic">Red dela z zlatim
                    vencem</hi>, leta 2003 mu je senat ljubljanske univerze podelil naziv zaslužni
                profesor, leta 2004 občinski svet Občine Domžale naziv častni občan, naslednje leto
                sta ga Zveza zgodovinskih društev Slovenije in Zgodovinsko društvo Ljubljana
                imenovala za svojega častnega člana, leta 2006 pa ga je predsednik Republike
                Slovenije dr. Janez Drnovšek za življenjsko delo odlikoval z <hi rend="italic"
                    >Zlatim redom za zasluge RS</hi>.</p>
            <p>Na koncu našega zapisa pa nas čaka še tisto najlepše, kar lahko pripade njegovemu
                avtorju. V svojem imenu in v imenu vseh kolegov ter prijateljev zaslužnemu
                profesorju dr. Miroslavu Stiplovšku čestitati ob njegovem jubileju. Našemu dragemu
                Mirku od srca želimo vse dobro – osebne in družinske sreče ter nadaljnjih delovnih
                potrditev in zdravja, za katero tako vestno skrbi; naj povemo, da še zdaj vsak dan
                ob Kamniški Bistrici prehodi 10 km! Ob tem dobi njegova misel “znati se starati je
                vrhunec modrosti in umetnosti življenja”<note place="foot" xml:id="ftn3" n="3">Vera
                    Vojska, “Ustvarjalni znanstvenik: častni občan in zaslužni profesor dr. Miroslav
                    Stiplovšek – osemdesetletnik,” <hi rend="italic">Slamnik</hi>, julij 2015,
                    19.</note> dodaten pomen: “Starati” se na podlagi življenjske volje in moči!
                Tako je življenje lepo. In Mirko lepo živi – in tako naj bo tudi v prihodnje!</p>
        </body>
    </text>
</TEI>
