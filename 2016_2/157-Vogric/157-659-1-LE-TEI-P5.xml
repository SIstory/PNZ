<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Giuseppe Burger je bil rojen 28</title>
                <title>Branko Marušič, Doktor Karel Lavrič (1818–1876) in njegova doba. Založba ZRC,
                    ZRC SAZU Ljubljana, 2016, 186 strani</title>
                <author>
                    <name>
                        <forename>Ivan</forename>
                        <surname>Vogrič</surname>
                    </name>
                </author>
            </titleStmt>
            <editionStmt>
                <edition><date>2016-08-16</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/157</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-08-16</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <body>
            <p>Najnovejše delo Branka Marušiča, monografska publikacija o dr. Karlu Lavriču,
                obravnava osebnost, ki ji je avtor svojčas namenil svojo prvo objavo v tisku in
                strokovni literaturi. Gre torej za posebno navezanost, ki so jo spodbudili – kot
                priznava sam avtor – tudi spomini na Lavriča iz družinske kronike. Ne moremo pa
                reči, da gre za obujanje neke stare tematike, saj se avtor strokovno vseskozi
                ukvarja z obdobjem, v katerem je Lavrič živel. Življenjska zgodba o politiku,
                kulturnem organizatorju in pravniku Karlu Lavriču se namreč tesno prepleta s
                političnim in kulturnim dogajanjem na Primorskem v prelomnem l. 1848 in predvsem
                prvem petnajstletju med 1860 in 1900, se pravi v času »največjega vzpona Slovencev v
                njihovi dotedanji zgodovini«, ki mu Marušič že zelo dolgo posveča pozornost v svojih
                publikacijah in prispevkih.</p>
            <p>Ob bližnji dvestoletnici rojstva dr. Lavriča je Marušič pripravil doslej najbolj
                poglobljeno študijo o tem primorskem narodnem buditelju in ga, vsaj v nekaterih
                delih, predstavil v novi luči. Tu mislimo predvsem na mladostno obdobje, ki ga je
                Marušič podrobno raziskal.</p>
            <p>V Premu rojeni Lavrič se je še kot otrok z družino preselil v Ljubljano in pozneje v
                Gradec, kjer je začel študij prava. Doktoriral je v Padovi, od tam pa odšel v Trst,
                kjer naj bi deloval kot domači učitelj. Tu je bival v času revolucijskih pretresov,
                ki so vplivali tudi nanj in pripomogli, da je z objavo časopisnih prispevkov (v prvi
                vrsti o volitvah v frankfurtski parlament) vstopil v javno življenje. S
                publicističnimi prispevki je opozoril nase tudi poleti 1848, ko se je sicer le za
                kratek čas mudil na Dunaju.</p>
            <p>Karel Lavrič je poklicno pot začel v Sežani kot pomočnik državnega pravdnika pri
                okrajnem sodišču. V marsičem prelomno pa je bilo njegovo obdobje v Tolminu, kamor se
                je preselil kot odvetnik in oskrbnik posestev nekdanje tolminske grofije. Prav tu je
                prestopil iz katoliške v protestantsko vero, kar so mu politični nasprotniki,
                predvsem konservativni tabor, stalno očitali v času življenja in celo po smrti. Na
                to izbiro je odločilno vplivalo razmerje z dekletom iz protestantske družine, ki pa
                se je razdrlo, kar je Lavriča popolnoma potrlo. Zaradi neuresničene zaroke je takrat
                poskusil storiti celo samomor. Po tej izkušnji je Lavrič, tedaj star dobrih
                štirideset let, več let živel samotarsko življenje. Iz osame ga je izvleklo
                angažiranje na narodnem področju, bil je organizator čitalnic in govornik na
                prireditvah. Vendar vključitev v narodno življenje ni bila samoumevna, saj je bil
                vzgojen v nemškem duhu in sprva ne ravno vešč slovenskega jezika (na začetku je
                deloval še kot Lauritsch). Odtegnjenost od narodnega življenja v prvi in celo drugi
                fazi njegovega življenja so mu mnogi zelo zamerili, kar izhaja tudi iz pričevanja
                katoliško usmerjenega Josipa Godine Vrdelskega, s katerim se je seznanil v graškem
                obdobju: »Mari mu je bilo tedaj v Gradci za slovenski jezik, za slovenščino; še
                vedel nij, kaj je to! Zdaj ga pa molite, kakor slovenskega boga, i spoštujete i
                kadite mu, kakor prvemu narodnjaku, ko je po taborih upil in kričal.« Marušič
                dokazuje, da njegove izjave, da je slovanskega rodu, ne potrjujejo nekaterih navedb,
                da se je šele na začetku ustavne dobe (1860) odločil, da ni več pripadnik nemškega
                sveta.</p>
            <p>Delo med narodom je Lavriča tako prevzelo, da mu je postalo življenjsko vodilo. V
                Tolminu je bil l. 1863 med ustanovitelji slovenske čitalnice, druge na Primorskem in
                pete na slovenskem etničnem ozemlju. Po preselitvi v Ajdovščino je prav tako
                ustanovil čitalnico in pomagal pri snovanju drugih tovrstnih društev, ne samo na
                Vipavskem, ampak tudi v širšem zahodnem delu slovenskega etničnega ozemlja. Ni pa se
                omejil zgolj na društveno življenje, saj si je hkrati prizadeval za rabo slovenskega
                jezika v javnosti. Za današnje razmere je prav neverjetno, da mu je uspelo pridobiti
                sodbo v slovenskem jeziku, ki jo je izdalo sodišče v italijanskem Tržiču.</p>
            <p>Sloves si je izjemno povečal ob političnem dogodku, za Slovence najpomembnejšem v 19.
                stoletju – taboru v Šempasu 18. oktobra 1868 (prvem na Primorskem, tretjem na
                Slovenskem). Kot predsednik organizacijskega odbora je izpeljal nadvse uspelo
                zborovanje, ki je kot glavno zahtevo postavilo uresničitev programa Zedinjene
                Slovenije. Ne nazadnje je šlo za prelomnico tudi na osebni ravni, saj je tabor
                označil za najpomembnejši dogodek v svojem življenju. Po tistem so na Primorskem kot
                gobe po dežju zrasli podobni shodi, na katerih je nastopal kot vešč govornik, pravi
                ljudski tribun. Pobudniki in voditelji taborov so bili mladoslovenci, politična smer
                slovenskega liberalizma, s katero se je Lavrič povsem identificiral.</p>
            <p>Navdušenje, ki je privrelo na dan ob taborih, se je nadaljevalo z ustanovitvijo Soče,
                prvega političnega društva na Goriškem in istoimenskega časnika. Pri obeh je imel
                vidno vlogo prav Lavrič, ki je po prihodu v Gorico (1869) postal zelo dejaven
                predvsem na političnem področju. Po dveh neuspelih poskusih je bil na volitvah l.
                1870 izvoljen v goriški deželni zbor in kmalu zatem v deželni odbor.</p>
            <p>To je sovpadalo s časom, ko je novo gibanje stopilo na bolj realna tla. Približno
                istočasno, ko so oblasti prepovedale tabore, so tudi Goriško dosegla nesoglasja na
                slovenskem političnem prizorišču, se pravi med liberalnimi mladoslovenci in
                konservativnimi staroslovenci. Spori so segli na vsa področja delovanja, od
                čitalnice do društva Soča. Posledica tega je bilo stalno »prečiščevanje« znotraj
                Soče in nenehni besedni in časopisni dvoboji med obema strujama, ki so v marsičem
                ohromili dotlej živahno dejavnost Slovencev na Goriškem. Eden od glavnih kamnov
                spotike je bil odnos Soče do vere oz. cerkvenih zadev; s tem vprašanjem se liberalno
                vodstvo društva ni želelo ukvarjati, kar je v katoliških krogih sprožilo nejevoljo
                in odstop dela članstva iz društva. Vrhunec sporov so bile volitve v državni zbor l.
                1873, na katerih je kandidiral sam Lavrič, ki pa ni bil izvoljen. Na njih se je
                pomeril z enim najvidnejših slovenskih politikov na Goriškem Josipom Tonklijem,
                nekdanjim sočanom, ki je prestopil v konservativni tabor. Dvoboj med obema je močno
                zaznamoval politično življenje Slovencev na Goriškem v prvi polovici sedemdesetih
                let.</p>
            <p>Prav na političnem polju sta prišla do izraza Lavričeva načelnost in brezkompromisni
                idealizem, kar je najbolj razvidno v odločitvi, da odstopi z mesta deželnega
                odbornika. To je storil po tem, ko je odbor zavrnil zahtevo po uradovanju o
                slovenskih zadevah v slovenskem jeziku. Njegova poteza je pri delu slovenskih
                volivcev povzročila začudenje, tudi zato, ker je bilo Lavričevo imenovanje v deželni
                odbor vse prej kot enostavno.</p>
            <p>Odstop je imel posledice tudi na poklicnem področju, saj so mu nekatere stranke
                obrnile hrbet, kar mu je poslabšalo gmotni položaj. Sploh pa je poklicno dejavnost
                zanemarjal, ker je na prvo mesto postavljal družbeno področje. Če k temu dodamo, da
                se je dobesedno razdajal, predvsem s podpiranjem revnih študentov, potem je jasno,
                zakaj se je, predvsem proti koncu življenja, soočal z zelo hudimi finančnimi
                težavami.</p>
            <p>Je pa Lavrič ostal član predstavniškega telesa (deželnega zbora), kjer je nadaljeval
                s prizadevanji za uresničevanje zahtev šempaškega tabora, v prvi vrsti poučevanja v
                slovenskem jeziku na vseh ravneh in uradovanja v slovenščini. Marušič dokazuje, da
                merjenje moči med italijansko večino in slovenskimi predstavniki v deželnem zboru ni
                bilo vedno narodno pogojeno. Kot primer navaja obstrukcijo italijanskih članov zbora
                ob glasovanju za financiranje popravila cest na Tolminskem, ki so ga nekateri
                prikazali kot spor o rabi slovenščine v deželnem zboru.</p>
            <p>Goriška je bila prva slovenska dežela, kjer je bila dosežena sprava med obema
                taboroma (1875), t. i. slogaštvo, ki ga je podprl tudi Lavrič. Odjuga se je začela
                na kulturnem področju z združevanjem pevskih zborov, nadaljevala pa, čeprav s
                težavo, na političnem polju. Bil pa je to dogovor s figo v žepu, ki je resda pomiril
                duhove, ni pa vlil zaupanja med liberalci in katoličani.</p>
            <p>Marušič opisuje Lavričev umik iz Gorice v Tolmin v času, ko mu je bolezen načela
                zdravje in ko se je uspešno zdravil. Zadnja leta mu je močno opešal vid, imel pa je
                tudi psihične težave. Življenje se mu je izteklo marca 1876 s samomorom v enem od
                goriških hotelov. O njegovi priljubljenosti priča podatek, da ga je na zadnji poti
                spremljalo 4.000 ljudi.</p>
            <p>V monografiji je Lavrič prikazan mnogostransko. Poleg delovanja na političnem
                področju je energijo usmerjal v publicistiko, pri čemer je posegal v vprašanja
                šolstva, kulture, kmetijstva, obrti in trgovine. V določenem obdobju je bil učitelj
                deklamatorike in govorništva na goriški gimnaziji. Marušič je zbral pesmi, ki so jih
                različni avtorji posvetili Lavriču, in opisal njemu posvečena obeležja. </p>
            <p>Študija o Karlu Lavriču je zgodba o času, ki je bil v marsičem prelomen, čeprav
                hkrati podoben današnjemu, predvsem zaradi večnih razprtij in, po drugi strani,
                iskanja skupnih poti. To je zgodba o razhajanjih in srečanjih, o pragmatizmu in
                idealizmu, zlasti v umetnosti mogočega – politiki z njenimi različicami.</p>

        </body>
    </text>
</TEI>
