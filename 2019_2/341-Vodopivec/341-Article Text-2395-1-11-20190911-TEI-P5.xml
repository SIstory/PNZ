<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Janez Šumrada in Adrijan Kopitar, Kranjski Janezi, Napoleonovi
                    soldati. Francoski nabor v ilirski provinci Kranjski, 1812–1813 (Slovènes,
                    soldats de Napoléon, Conscription française dans la province illyrienne de
                    Carniole 1812–1813). Ljubljana: Arhiv republike Slovenije, 2018, 496
                    str.</title>
                <author>
                    <forename>Peter</forename>
                    <surname>Vodopivec</surname>
                </author>
            </titleStmt>
            <editionStmt>
                <edition><date>2019-04-28</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/341</pubPlace>
                <date>2019</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">59</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2019-09-26</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Peter Vodopivec</docAuthor>
        </front>
        <body>
            <figure>
                <graphic url="Sumrada.jpg" height="350px"/>
            </figure>
            <p>»Pol marša od Ligvine nas razpostavijo vse polke, kar se nas je bilo nabralo, na
                široko planjavo v vrsto«, je Josipu Jurčiču v šestdesetih letih 19. stoletja
                pripovedoval korporal/desetnik Andrej Pajk, vključen v francoski Ilirski polk leta
                1811. »Že smo menili, da je morda sovražnik blizu, kar prijezdi na belem sercu
                Napoleon sam na ogled. Bil je v prav prosti obleki, v slabejši ko naš polkovnik.
                Jezdi enkrat ob vsi vrsti in zvesto ogleduje trume. Pride do našega polka, kjer smo
                bili mi, kranjske matere sinovi. Naš polkovnik je stal pred polkom. Napoleon jezdi k
                njemu in ga vpraša. 'Quel régiment?'. 'Régiment d'Illyrie, Sire,' odgovori
                polkovnik. Jaz sem stal tako blizu, da sem ga videl in slišal natanko. Dobro sem bil
                njega obraz v oči ubral in še zdaj, ko me spomin zavoljo starosti že zelo zapušča,
                še pomnim ostri pogled, zapovedni glas francoskega cesarja, moža, ki je bil moje in
                cele Evrope strah.«</p>
            <p>Knjiga <hi rend="italic">Kranjski Janezi, Napoleonovi soldati, Francoski vojaški
                    nabor v ilirski provinci Kranjski 1812–1813</hi> Janeza Šumrade in Adrijana
                Kopitarja sicer predstavlja gradivo drugega francoskega nabora na Kranjskem v času
                Ilirskih provinc, in ne prvega iz leta 1811, ko je francosko uniformo oblekel Andrej
                Pajk, toda kranjski naborni obvezniki in nadomestni vojaki prvega in drugega
                francoskega nabora, ki sta ju ločili le slabi dve leti, se, kar zadeva pogostost
                imen in priimkov, osebni opis, telesne značilnosti in zdravstveno stanje, gotovo
                niso pomembneje razlikovali. Statistično bi, kot duhovito opozarja Adrijan Kopitar,
                značilnega slovenskega nabornika iz Kranjske lahko opisali takole: ime mu je bilo
                Janez in pisal se je Novak, bil je kmet, v začetku devetdesetih let 18. stoletja se
                je rodil očetu Matevžu in materi Mariji, visok je bil en meter in 65 centimetrov,
                imel je kostanjeve lase in obrvi, z lasmi pokrito čelo, podolgovat, kozav obraz,
                bledo polt in sive oči. Kot večina drugih nabornikov tudi on ni zares postal vojak,
                temveč je iz različnih vzrokov pristal v rezervi ali bil celo oproščen aktivne
                vojaške službe, če pa je bil že potrjen in napoten v vojaško enoto, se je aktivni
                vključitvi vanjo izognil s pobegom. Kot opozarja Kopitar, je bilo na drugem
                francoskem naboru v letu 1812/13 od skupno 6.382 kranjskih nabornikov, vpisanih na
                seznamih, potrjenih in v Ilirski polk in druge vojaške enote napotenih le 906, pa še
                od teh jih je na cilj prispelo le 717.</p>
            <p> Avstrijski naborniški sistem in avstrijsko organizacijo vojaških enot v slovenskih
                deželah, napoleonsko vojaško organizacijo ob vzhodnem Jadranu pred ustanovitvijo
                Ilirskih provinc in vojaško organizacijo v Ilirskih provincah je v knjigi predstavil
                Janez Šumrada, ki je podrobno orisal tudi oba francoska nabora – obe francoski
                konskripciji: prvo leta 1811 in drugo iz leta 1812/13. Iz obeh poglavij je razvidno,
                da je konskripcija v bivših avstrijskih deželah leta 1811 potekala tako kot pod
                avstrijsko oblastjo, v letih 1812–1813 pa že vsaj deloma ob upoštevanju francoskih
                navodil in zakonodaje. Kot ugotavlja Šumrada, je konskripcija v večini ilirskih
                dežel potekala razmeroma gladko, iz Istre, Trsta in civilne Hrvaške so poročali, da
                bo nabor zaključen brez večjih težav, medtem ko so se naborni sveti na Kranjskem
                zaradi pobegov in skrivanja nabornih obveznikov v gozdovih znašli pred nemajhnimi
                težavami in so za vojsko primerne moške lovili tudi na zelo grob način, tako da je
                bilo po ocenah policijskega komisarja Toussaincta, čeprav je bilo število 4.000
                nabornih obveznikov, poklicanih na nabor leta 1811, razmeroma majhno, na begu kar
                11.000 mladih moških. Kot piše Šumrada, je kranjski intendant tudi za nabor v letu
                1812/13, na katerem naj bi na Kranjskem določili 1.100 vojaških obveznikov, izdal
                zelo natančna navodila in podrobno predpisal delovanje rekrutnih svetov, njihov
                rezultat pa je bil v knjigi objavljeno gradivo. Rekrutni sveti so dobili tudi
                navodila, kako obravnavati pritožbe rekrutov, prošnje za odlog vojaščine, oprostitve
                pri odhodu na služenje ali predloge za nadomestno osebo itd., glavni intendant
                Ilirskih provinc pa je prav tako izdal navodila o kaznovanju upornih rekrutov in
                dezerterjev ali vseh, ki bi jim pomagali ali jih skrivali.</p>
            <p> Dezertiranja in preskromen priliv rekrutov iz Ilirskih provinc so bili tudi velik
                problem Ilirskega polka, ki je bil z Napoleonovim dekretom ustanovljen leta 1810.
                Rekrutacijsko zaledje polka so bile ilirske civilne province brez Dalmacije in iz
                teh je prihajala večina vojakov in podčastniškega kadra, toda polk, kot poudarja
                Šumrada, ni bil nikoli vključen v sestav Ilirske armade, temveč je bil sestavni del
                redne francoske vojske in je ves čas deloval zunaj francoske Ilirije. Iz poglavja v
                knjigi, ki ga je prispeval Šumrada, je razvidno, da je Napoleon Ilirskemu polku in
                njegovim organizacijskim in moštvenim težavam ter njegovi sprva slabi opremljenosti
                posvečal kar precej, pravzaprav presenetljivo veliko pozornosti, zaradi dezertacij
                pa so zaukazali dodatne nabore. Napoleon je tako v začetku leta 1812, kot piše
                Šumrada, kritično menil, da bi moral milijon in pol duš v Ilirskih provincah
                zagotavljati kar 4.500 za vojsko sposobnih mož letno. Vseeno so se pobegi
                nadaljevali tudi med pohodom v Rusijo, tako da je Ilirski polk, še preden je prišel
                na rusko fronto, užival zelo slab sloves vojaške enote z nizko moralo in disciplino,
                stanje pa se je še poslabšalo po vojaških spopadih na ruski fronti. Natančnejše
                število žrtev med vojaki polka, kot pravi Šumrada, ko popisuje umik njegovih
                bataljonov ali njihovih ostankov iz Rusije, sicer ni znano, očitno pa so bile izgube
                v številu vojakov velike, poveljujoči pa so jih poskušali zapolniti z novimi, v
                Iliriji izbranimi rekruti iz nabora 1812 in ga ponovno okrepiti s ponavljajočimi se
                preformacijami in reorganizacijami. Tako se je Ilirski polk oktobra 1813 še udeležil
                bitke narodov pri Leipzigu, decembra 1813 pa je bil nato razpuščen. Šumrada poglavje
                o Ilirskem polku zaključuje s podatki o častnikih – Ilircih v častniškem zboru
                Ilirskega polka, med katerimi je bilo poleg hrvaških krajišnikov očitno tudi kar
                nekaj Slovencev. </p>
            <p> Osrednji del knjige obsega seveda v smiselno in pregledno urejenih razpredelnicah
                objavljeno gradivo zadnjega francoskega nabora jeseni leta 1812/pozimi leta 1813.
                Avtorja sta v posebni razpredelnici zajela podatke o zdravstvenem stanju nabornih
                obveznikov in nadomestnih vojakov, nato pa gradivo predstavila po kantonih, pri
                čemer sta priimke – zaradi velikega števila – v razpredelnicah po kantonih izpustila
                in zbrala na koncu knjige. Preglednice po kantonih vsebujejo naslednje podatke:
                število vseh vpisanih v nabornem seznamu za kanton (nabornih obveznikov in
                nadomestnih vojakov), njihova imena, imena njihovih staršev, prebivališče staršev,
                kraj in letnico rojstva, višino in osebni opis, posebna znamenja, poklic, opažanja
                ali opombe o posebnih družinskih razmerah, begu, drugi razlogih za odsotnost itd.
                ter odločitev nabornega sveta. Ti podatki nabornih formularjev so, kot prepričljivo
                ugotavlja Adrijan Kopitar, nadvse zanimivi ne le za zgodovinarje, temveč tudi
                strokovnjake drugih strok, od slavistov in geografov do antropologov in
                zgodovinarjev medicine. Po svoje zanimiv in presenetljiv je že podatek, da je bilo
                med skoraj 4.000 naborniki z vpisano telesno višino skoraj 1.150 manjših od 162
                centimetrov, povprečna višina vseh v nabor poklicanih pa je bila 165 centimetrov,
                medtem ko je bilo izrazito visokih (nad 180 centimetrov) skoraj toliko kot izrazitih
                pritlikavcev (v knjigi je vse to ponazorjeno z grafikoni). </p>
            <p>Med posebnimi znaki nabornih obveznikov so posebej izstopala znamenja prebolelih
                črnih koz, kar ne preseneča, saj so v avstrijskih deželah oblasti začele s
                preventivnim cepljenjem proti črnim kozam šele v začetku 19. stoletja. Prav tako ni
                presenetljivo, da so med vpisanimi poklici nabornikov na prvem mestu kmetje, sledijo
                pa hlapci in rokodelci /čevljarji in krojači. O tem, zakaj se deleži upornih
                nabornikov in nabornikov v vojaški rezervi po nabornih okrajih tako razlikujejo, je
                seveda mogoče razpravljati in razmišljati. A vendar je na vprašanje, zakaj je
                najmanj pobeglih v distriktu Novo mesto, največ napotenih v vojaške enote pa v
                distriktu Kranj, na osnovi objavljenega gradiva težko odgovoriti. Verjetno te
                razlike po kantonih in distriktih kažejo na razlike v presojanju in odločanju
                nabornih svetov ali rekrutnih komisij. Poglavje zase pa so tudi priimki. Med
                vpisanimi priimki so najpogostejši Novaki, Zupančiči in Zupani, medtem ko je med
                imeni največ Janezov, Jožefov in Antonov.</p>
            <p>Pred nami je skratka nadvse dragocena knjiga z gradivom, ki slikovito predstavlja res
                le moško prebivalstvo francoske Kranjske v drugem desetletju 19. stoletja, vendar ne
                le z vidika njegovega odnosa do aktivne vključitve v francosko vojsko in odhoda na
                bojišče v francoski uniformi, temveč tudi z zornega kota socialne, telesne in osebne
                podobe tedanjih mladeničev in mož, njihovega zdravstvenega stanja in fizičnih težav,
                njihovih družinskih vezi (mladoporočenci in odgovorni za nepreskrbljene družine,
                vdove in starejše so lahko odložili vojaško službo) ter njihove socialne in poklicne
                strukture, da o imenih in priimkih ne govorimo. </p>
            <p>Knjiga je rezultat dolgoletnega raziskovanja obeh avtorjev. Izpis in obdelava
                podatkov za 6.382 nabornikov sta bila nesporno zelo zamudno delo. Podatke iz glavne
                naborniške knjige za Kranjsko je v računalniški program vnesel Adrijan Kopitar, tako
                nastalo podatkovno bazo pa sta avtorja še preverjala in dopolnjevala. Razpredelnico
                o zdravstvenem stanju nabornih obveznikov in nadomestnih vojakov sta pripravila
                skupaj, statistične tabele po distriktih in kantonih je oblikoval Kopitar, Šumrada
                pa je dodal seznam priimkov nabornikov in nadomestnih vojakov. Vsa poglavja v knjigi
                in vsi podatki v razpredelnicah, tabelah in drugem gradivu so prevedeni v
                francoščino. Prevod je delo dr. Florence Gacoin Marx.</p>
            <p>Avtorjema lahko le čestitamo za opravljeno delo.</p>
     </body>
    </text>
</TEI>
