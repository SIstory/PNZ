<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Slovenski pravniki in začetki slovenske državnosti: simpozij ob 100. obletnici Narodne vlade in 100.
                    obletnici Pravne fakultete Univerze v Ljubljani, Ljubljana, 8. november
                        2018</title>
                <author>Tjaša Konovšek</author>
            </titleStmt>
            <editionStmt>
                <edition><date>2019-03-19</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/329</pubPlace>
                <date>2019</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">59</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2019-10-14</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Tjaša Konovšek</docAuthor>
        </front>
        <body>
            <p rend="No Spacing">Dogodki, ki obeležujejo stoletnice pomembnih zgodovinskih dogodkov,
                so v zadnjih nekaj letih zavzeli zgodovinski strokovni in širši javni prostor.
                Stoletnici prve svetovne vojne je na tokratnem simpoziju sledilo obeleževanje
                stoletnice delovanja Pravne fakultete in stoletnice Narodne vlade. Enodnevni
                simpozij, ki je potekal v prostorih Pravne fakultete, je pokazal, da sta obletnici
                ne le časovno, temveč tudi vsebinsko tesno povezani. Člani pred sto leti delujoče
                Narodne vlade so bili namreč v veliki meri pravniki. Zaradi tematskega prepleta obeh
                obeležij je bilo sodelovanje med Pravno fakulteto Univerze v Ljubljani in Inštitutom
                za novejšo zgodovino več kot dobrodošlo. </p>
            <p rend="No Spacing">Programski in organizacijski odbor, ki sta ga sestavljala prof. dr.
                Katja Škrubej in dr. Jure Gašparič, je poosebljal sodelovanje obeh ustanov.
                Znanstveni posvet je poskušal in – kot se je izkazalo – mu je tudi uspelo
                vsestransko osvetliti osebe, procese in kontekste med pravom in politiko. Uvodni
                pozdrav je pripadel dekanu Pravne fakultete Univerze v Ljubljani, prof. dr. Gregu
                Strbanu. Sledil je nagovor dr. Damijana Guština, direktorja Inštituta za novejšo
                zgodovino. Oba sta uvodne minute namenila premisleku o pomenu institucij, ki sta jih
                predstavljala, ter njunemu sodelovanju. Uvodne misli je strnila dr. Škrubej, ki je
                posebej poudarila zgodnji nastanek Pravne fakultete v Ljubljani in s tem začrtala
                osrednjo temo simpozija.</p>
            <p rend="No Spacing">Prvi sklop je moderiral dr. Jure Gašparič. V okvirno temo <hi
                    rend="italic">Država SHS, njene institucije in zgodovinski kontekst</hi> so
                svoje prispevke umestili dr. Jurij Perovšek (INZ), dr. Filip Čuček (INZ), dr.
                Damijan Guštin (INZ) in dr. Bojan Balkovec (FF UL). Sklop je poslušalce uvedel v
                prostor in čas, ki mu je posvet namenjal pozornost. Dr. Perovšek in dr. Čuček sta se
                posvetila institucionalni zgodovini. Prvi je pojasnil položaj Slovencev v Državi
                Slovencev, Hrvatov in Srbov, njihovo organiziranost v Narodno vlado ter njihovo
                uspešno delovanje na mnogih področjih. Oba sta veliko stopnjo strokovnosti Narodne
                vlade pripisala posameznikom, ki so tranzicijo uspešno izpeljali in so bili po svoji
                izobrazbi večinoma pravniki. V drugem delu tega sklopa je dr. Guštin usmeril
                pozornost na vojaško demobilizacijo in skoraj takojšnjo remobilizacijo, ki jo je
                izvedla Narodna vlada. Prispevek dr. Balkovca je obravnaval enega izmed sklepov, ki
                jih je v času svojega delovanja sprejela Narodna vlada, sklep o osemurnem delovniku
                in o odzivu časopisja na sprejetje tega sklepa.</p>
            <p rend="No Spacing">Po krajšem odmoru se je prvi sklop nadaljeval. Govorniška mesta so
                zasedli dr. Aleš Gabrič (INZ), dr. Vladimir Simič (PF UL), dr. France Grad (PF UL)
                in dr. Zdenko Čepič (INZ). Okvirna tema je ostala ista, nekoliko pa so se spremenili
                pristopi posameznih prispevkov, ki so se od širšega konteksta usmerili k bolj
                specifičnim problemom. Dr. Gabrič je v svojem prispevku opazoval tempo sprememb v
                šolstvu in kulturi. Ugotovil je, da so spremembe v šolstvu nastopile hitreje kot v
                kulturi. Največjo diskontinuiteto tega časa v slovenskem prostoru poleg nove državne
                tvorbe predstavlja prav ustanovitev Univerze v Ljubljani, ki je že stekla po načelu
                srbske zakonodaje, ne več avstrijske. Dr. Simič je analiziral gradivo predsedstva
                Narodnega sveta v Ljubljani, natančneje ustavnega odseka, iz zime 1918/1919. Indice,
                ki jih je opazil pri preučevanju gradiva, je celovito umestil v proces nastajanja
                predsedstva. Ogledalo letu 1918 je postavil dr. Grad. V svojem razmisleku se je
                dotaknil nekega drugega tranzicijskega obdobja – časa pisanja ustave neodvisne
                Republike Slovenije. Sklop je zaokrožil dr. Čepič. Podal je sklepne misli o razlikah
                in podobnostih prevrata in revolucije ter svoje ugotovitve konkretiziral s
                slovenskimi zgodovinskimi prelomi 20. stoletja.</p>
            <p rend="No Spacing">V popoldanskem delu simpozija je moderiranje najprej prevzel dr.
                Simič. Drugi sklop, <hi rend="italic">Slovenski pravniki in Pravna fakulteta v
                    življenju nove politične skupnosti</hi>, se je približal konkretnemu delovanju
                pravnikov v tem času. Dr. Jure Gašparič (INZ) je prelomno obdobje zajel tako, da je
                predstavil politično življenje pravnikov v stari Avstriji in nato v prvi
                Jugoslaviji. Zanimalo ga je, zakaj in kako so se aktivirali, ter hkrati ugotovil, da
                visok delež pravnikov v parlamentu praviloma prinaša večjo stabilnost njegovega
                delovanja. Na primer izredno aktivnega pravnika se je nato navezala dr. Katja
                Škrubej (PF LJ). Na podlagi arhivskega gradiva je ovrednotila delovanje pravnika
                Ivana Žolgarja ter njegov (in hkrati sploh zadnji) poskus revizije ustave v
                habsburški monarhiji.</p>
            <p rend="No Spacing">Nekoliko širše je svoj pogled usmeril dr. Andrej Rahten (ZRC SAZU,
                UM, ZRS Koper). Njegov prispevek o mednarodnem delovanju pravnikov in priznanju nove
                Jugoslovanske države po prvi svetovni vojni je napovedal drugi del drugega sklopa,
                ki se je uvodoma, s prispevkom dr. Mirjam Škrk (PF LJ), posvetil ustanovitvi Katedre
                za mednarodno pravo ljubljanske Pravne fakultete. Pri tej ustanovi je z mislimi
                ostal tudi dr. Janez Kranjc, ki je osvetlil delovanje Gregorja Kreka in njegov
                dragoceni doprinos k oblikovanju pravosodne knjižnice. V zgodovinarskem duhu je
                simpozij s svojim prispevkom zaključil dr. Rok Stergar (FF LJ). Z analizo in
                kontekstualizacijo dnevnika sodnika Frana Milčinskega je simpozij zaključil s
                kulturnozgodovinsko noto. Ton pisanja in razvoj idej, ki sta razvidna iz dnevnika,
                sta pokazala dojemanje političnega preloma, kot ga je takrat zaznal posameznik in
                kot se je hkrati manifestiral v skupnosti.</p>
            <p rend="No Spacing">Simpozij, ki je trajal nekoliko dlje, kot je predvideval program,
                je pokazal, da je stičnih točk med zgodovino in pravom mnogo ter da jim velja
                nameniti pozornost. Po vsakem sklopu je stekla živahna debata, ki je izrisala
                možnosti nadaljnjega raziskovanja. S sodelovanjem, kot je bilo to, se obogatita
                zgodovinopisna in pravniška stroka.</p>
            <p rend="No Spacing">Posnetki celega znanstvenega posveta so prosto dostopni na spletnem
                portalu <hi rend="italic">Zgodovina Slovenije - SIstory</hi>: <ref
                    target="http://sistory.si/11686/40622">http://sistory.si/11686/40622</ref>.</p>
        </body>
    </text>
</TEI>
