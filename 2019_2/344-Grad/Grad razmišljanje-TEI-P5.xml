<?xml version="1.0" encoding="UTF-8"?><TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Ustava in postavitev oblasti</title>
                <author>
                    <name>
                        <forename>Franc</forename>
                        <surname>Grad</surname>
                        <roleName>Zasl. prof. dr.</roleName>
                        <affiliation>Pravna fakulteta Univerze v Ljubljani</affiliation>
                        <address>
                            <addrLine>Poljanski nasip 2</addrLine>
                            <addrLine>SI – 1000 Ljubljana</addrLine>
                        </address>
                        <email>franc.grad@pf.uni-lj.si</email>
                    </name>
                </author>
            </titleStmt>
            <editionStmt>
                <edition><date>2019-05-14</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/344</pubPlace>
                <date>2019</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">59</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2019-10-15</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Franc Grad<note place="foot" xml:id="ftn1" n="*"><hi rend="bold">Zasl. prof. dr., Pravna fakulteta Univerze v Ljubljani,
                Poljanski nasip 2, SI – 1000 Ljubljana, <ref target="mailto:franc.grad@pf.uni-lj.si">franc.grad@pf.uni-lj.si</ref></hi></note></docAuthor>
            <docImprint>
                <idno type="cobissType">Cobiss tip: 1.21</idno>
                <idno type="UDC">UDK: 340.131:94(497.4)"1989/1991"</idno>
            </docImprint>
        </front>
        <body>
            <div>
            <head>Pomen ustave za organizacijo in delovanje državne oblasti</head>
            <p>Ustava je najvišji pravni in politični dokument neke države. S pravnega vidika je
                ustava najvišji pravni akt, s katerim morajo biti v skladu vsi drugi pravni akti in
                na katerem morata temeljiti organizacija državne oblasti in tudi njeno delovanje. Še
                posebej pomembno pri tem je, da pravna ureditev delovanja državne oblasti (s tem pa
                tudi političnih procesov) preprečuje njeno zlorabo ter omogoča predvidljivost
                njenega delovanja. Z vidika politike je ustava pravni okvir, ki ji odreja pravila
                njenega delovanja in do določene mere tudi vsebino delovanja. Ustava je demokratični
                temelj vzpostavitve oblasti in pomeni nekakšen družbeni dogovor med ljudstvom kot
                suverenom in nosilci državne oblasti. Gre torej za temeljna dolgoročna pravila, ki
                usmerjajo in omejujejo način sprejemanja kasnejših kratkoročnih izvedbenih in
                podrobnejših odločitev. V vsakem primeru pa naj bi ustava zagotavljala temeljne
                okvire družbenega razvoja in znotraj njega temeljna pravila pravnega urejanja ter
                državnega delovanja. Ustava je temeljni akt postavitve državne oblasti, ki določa
                temeljne organe države in temeljna pravila za njihovo delovanje. S tem daje tudi
                pravno podlago in temeljno vsebino za podrobnejše zakonodajno urejanje državne
                organizacije. </p>
            <p>Sprejem ustave je navadno odraz in izraz pomembnih zgodovinskih prelomnic neke države, v katerih se bistveno spremeni državna organizacija ali pa dotedanja državna organizacija celo razpade in jo je treba postaviti na novo. Zato je sprejem ustave že od francoske revolucije prvo in temeljno dejanje, s katerim se na pravni in politični ravni potrjuje novo družbeno stanje in se postavljajo nova temeljna pravila. Včasih je ustava priča in potrditev velikih zgodovinskih, predvsem političnih premikov, drugič zgolj uzakonitev dalj časa trajajočega družbenega razvoja. Včasih daje družbenemu življenju nove vrednote in nov zagon, drugič le utrjuje že doseženo. </p>
            <p>Po sodobnih demokratičnih standardih se legitimnost oblasti vzpostavlja ali pa
                potrjuje z volitvami, s katerimi ljudstvo postavi osebe, ki bodo izvajale oblasti.
                Pogosto so ob prelomnih zgodovinskih dogodkih potekale hkrati sprejemanje ustave in
                pa volitve, zlasti takrat, kadar je ustavo sprejemala posebej v ta namen izvoljena
                ustavodajna skupščina (konstituanta).</p>
            </div>
            <div>
            <head>Ustavni okviri osamosvajanja
                    Slovenije</head>
            <p> Burna zgodovinska dogajanja v Evropi po prvi svetovni vojni in razpadu starega sveta
                so se nadvse močno kazala tudi v Sloveniji, ki sicer ni spadala med pomembne, kaj
                šele odločujoče dejavnike teh dogajanj, vendar pa je v njih sodelovala v okviru
                svojih možnosti. Po koncu prve in tudi po koncu druge svetovne vojne je bilo treba v
                Sloveniji na novo vzpostaviti državno oblast. Vse druge okoliščine so bile sicer
                precej različne, kajti v prvem primeru se je postavljala začasna oblast, ker je
                razpadla obstoječa državna oblast in je bilo treba vzpostaviti novo, v drugem
                primeru pa je kljub vojaški okupaciji, zaradi katere je prenehala prejšnja
                jugoslovanska državna oblast, dejanska oblast (vsaj na delu ozemlja Slovenije) že
                obstajala, morala pa se je po vzpostavitvi nove jugoslovanske države kot zvezne
                države vključiti v novo oblastno organizacijo kot oblast zvezne enote. V obeh
                primerih pa je bila oblastna organizacija na ozemlju Slovenije del širše državne
                organizacije, v prvem primeru centralistično naravnane monarhije, v drugem primeru
                pa zvezne države.</p>
            <p>Tretjič je bilo še v prejšnjem stoletju treba vzpostaviti državno oblast na
                slovenskem ozemlju v času razpadanja jugoslovanske federacije. Zgodovinski položaj v
                času osamosvajanja Slovenije je bil zelo zapleten, saj sta hkrati tekla dva procesa:
                proces demokratizacije in proces osamosvajanja. V prvem delu tega obdobja se je vse
                to dogajalo ob tem, da je še vedno obstajala in delovala zvezna oblast, zaradi česar
                je vse to potekalo v nasprotju z zvezno ustavo in zvezno zakonodajo. S tega vidika
                je šlo za upor proti zvezni oblasti in za dejanje odcepitve od slednje. Zato je bilo
                celotno dogajanje zaznamovano s tveganjem in negotovostjo, kajti izid tega dogajanja
                bi bil lahko tudi popolnoma drugačen, kot je dejansko bil. Pretekla in sedanja
                dogajanja dokazujejo, da se taki podvigi večinoma ne izidejo v skladu z željami
                tistih, ki iz takšnih ali drugačnih razlogov skušajo izstopiti iz mednarodno
                priznane države. S tega vidika je bilo vzpostavljanje oblasti v teh razmerah
                bistveno bolj tvegano in zahtevno kot v prej omenjenih obdobjih.</p>
            <p>S pravnega vidika pa je bilo vzpostavljanje nove oblasti odvisno predvsem od ustavne
                ureditve jugoslovanske federacije. Tokrat v Sloveniji ni bilo treba vzpostaviti
                državne oblasti čisto na novo, saj je bila vse od druge svetovne vojne dalje,
                natančneje od sprejema zvezne ustave leta 1946, zvezna enota kot del jugoslovanske
                federacije in je zato uživala delno državnopravno samostojnost, ki je bila omejena
                samo s pristojnostmi, ki so bile z zvezno ustavo prenesene na zvezne organe. V času
                osamosvajanja je torej Slovenija že razpolagala s pomembnim delom državne oblasti,
                kar je bistveno olajšalo proces njenega osamosvajanja – vsaj na pravni ravni.
                Takratna slovenska oblast je torej obstajala kot republiška oblast, ki je temeljila
                na republiški ustavi in republiški zakonodaji in je črpala svojo legitimnost iz
                ljudstva Slovenije in iz zvezne ustave, ki je bila sprejeta s soglasjem Slovenije.
                Seveda sta obe morali biti usklajeni z zvezno ustavno in zakonsko ureditvijo. Zato
                je bilo zaradi odcepitve od Jugoslavije in osamosvojitve Slovenije nujno vzpostaviti
                samo tisti del oblasti, ki ga je imela in izvajala zvezna država. Vendar je šlo pri
                tem za najbolj značilne in pomembne prvine državne oblasti, kot so obrambne in
                zunanje zadeve ter monetarne zadeve. </p>
            <p>Z ustavnopravnega vidika sta imeli pri osamosvajanju Slovenije nadvse pomembno, morda
                celo odločilno vlogo zgradba in narava jugoslovanske federacije, kot je bila
                določena z ustavo iz leta 1974, ki je tak proces bistveno olajšala. Jugoslovanska
                federacija se je namreč v marsičem približala konfederalni ureditvi, kar je
                oteževalo ali celo onemogočalo ukrepanje zveznih oblasti nasproti težnjam po
                odcepitvi, ki so se krepile v Sloveniji. Taki konfederalni elementi so bili zlasti
                soglasno sprejemanje ustavnih sprememb, soglasno sprejemanje zakonov v zboru
                republik in pokrajin, paritetna sestava obeh zborov skupščine SFRJ, paritetna
                sestava predsedstva SFRJ in še nekaterih drugih najpomembnejših zveznih organov,
                nedosledno uveljavljena supremacija zveznega pravnega reda nad pravnim redom
                republike, zlasti pa nemožnost uveljavitve supremacije zvezne ustave nad republiško.
                V običajni federaciji je na voljo več učinkovitih sredstev, ki onemogočajo, da bi
                znotraj federacije, se pravi v federalni enoti, nastajal in obstajal pravni red, ki
                bi bil nasproten zveznemu. Ob osamosvojitvi Slovenije pa se je dogajalo ravno to.
                Slovenija je začela graditi lastni pravni red – najprej seveda na ustavni ravni –,
                ne da bi imela zvezna oblast kakršnokoli pravno možnost, da bi to preprečila. </p>
            <p>Na načelni ustavnopravni ravni pa je bilo najpomembnejše, da je bilo v temeljnih
                načelih ustave SFRJ iz leta 1974 izrecno poudarjeno, da je jugoslovanska federacija
                ustanovljena na prostovoljni in dogovorni združitvi narodov Jugoslavije, ki izhaja
                iz pravice vsakega naroda do samoodločbe, vključujoč tudi pravico do odcepitve.
                Pravica do samoodločbe naroda in pravica do odcepitve sta bila ključna argumenta v
                prid tezi, da dogovorna ustanovitev jugoslovanske federacije ne velja samo za njen
                nastanek, temveč je na enak način mogoče tudi njeno prenehanje. Takšna federalna
                ureditev je precej olajšala proces osamosvajanja posamičnih republik, ker je
                republikam deloma omogočala graditev lastne državnosti v okvirih veljavne zvezne
                ustavne ureditve. To je bilo izredno pomembno za kasnejšo graditev popolnoma
                samostojne državnosti.</p></div>
            <div><head>Osamosvojitveni akti ustavnega pomena</head>
            <p>Značilno za proces osamosvajanja Slovenije je bilo, da je že od samega začetka prevladalo stališče, da se ta proces pravno uredi in utemelji, ker je lahko samo tak način trdna podlaga za graditev lastne državnosti in lastnega pravnega reda. To je pomenilo, da je treba vsak nov korak na poti do osamosvojitve pravno utemeljiti in ga tudi zavarovati s pravnimi sredstvi. Taka odločitev je bila prav gotovo nadvse pomembna, ne samo za vzpostavljanje razmerij do jugoslovanske federacije, temveč tudi za legitimnost tega procesa v očeh svetovne javnosti. Pri osamosvajanju Republike Slovenije je bilo tako sprejetih več aktov ustavnopravnega pomena, ki so temu procesu dajali ustavno podlago. Ti akti so v pravni obliki opredelili različne stopnje osamosvajanja republike in njenega izločanja ter zveznega pravnega reda in zvezne državne organizacije. Ta proces se je zaključil s sprejemom Temeljne ustavne listine o samostojnosti in neodvisnosti Republike Slovenije in kasneje ustave. 
            </p>
            <p>Prve ustavne akte na poti k
                    osamosvojitvi in k demokratizaciji je Republika Slovenija izvedla (vsaj formalno
                    in deklarirano) še v okviru zvezne ustavne ureditve, čeprav so se posamezne
                    ustavne rešitve že razlikovale od narave federativne ureditve. Opisani premiki v
                    slovenskem političnem življenju so se izrazili tudi na ustavnopravni ravni. Gre
                    za amandmaje k republiški ustavi,<note place="foot" xml:id="ftn2" n="1"> V takratnem ustavnorevizijskem postopku so se
                        amandmaji uporabljali kot ustavni akti spreminjanja in dopolnjevanja
                        ustave.</note> ki so bili sprejeti leta 1989 kljub ostremu nasprotovanju in grožnjam zveznih organov in nekaterih republik. Zlasti pomembni so bili amandma X, amandma LXII (in z njim povezani amandma XLVI) ter amandma LXIII.<note place="foot" xml:id="ftn3" n="2">
                        V prvem je poudarjena samoodločba kot trajna,
                            celovita in neodtujljiva pravica, v drugem je bilo določeno, da je
                            republiška skupščina dolžna zavarovati ustavni položaj republike, če
                            zvezni organi posežejo v ta položaj s svojimi odločitvami, ki so v
                            nasprotju z njihovimi v ustavi določenimi pristojnostmi. V tretjem pa je
                            določeno, da brez soglasja republiške skupščine na območju republike ni
                            mogoče razglasiti izrednega stanja. Take ustavne rešitve formalno
                            gledano niso bile več v celoti skladne z zvezno ustavno ureditvijo in so
                            nekako že začele oblikovati konfederalno razmerje Slovenije do
                            jugoslovanske
                federacije.</note> Tudi nadaljnje odločitve ustavne narave na poti osamosvajanja Slovenije so bolj ali manj vsebinsko upoštevale ta izhodišča.</p>
            <p>Za nadaljnji razvoj odnosov med republiko in zvezno državo je bila nadvse pomembna,
                morda tudi odločilna sprememba oblasti v Sloveniji, do katere je prišlo na volitvah
                spomladi 1990. Na oblast so prišle politične sile, ki so se zavzemale za popolno
                spremembo družbene ureditve in za čim večjo osamosvojitev republike v razmerju do
                federacije in so po prevzemu oblasti pospešile proces osamosvajanja. Slednji se je
                na ustavnopravni ravni kazal v sprejemanju ustavnih amandmajev, ki so postopno
                prevzemali pristojnosti zveze in jih prenašali v republiške pristojnosti. S tega
                vidika je bil najpomembnejši amandma XCVI k republiški ustavi, sprejet jeseni 1990,
                ki je določil, da se v Republiki Sloveniji ne uporabljajo tiste določbe ustave SFRJ,
                ki niso v skladu z ustavo Republike Slovenije, in da bodo v Republiki Sloveniji v
                prihodnje zvezni zakoni veljali samo, če da republiška skupščina k njim soglasje.
                Glede dotedanjih zveznih zakonov pa je posebej določil, katere njihove določbe se v
                Republiki Sloveniji ne uporabljajo. </p>
            <p>Republika s tem sicer ni pretrgala odnosov s federacijo, temveč jih je le postavila
                na drugačno (konfederalno) podlago. Dejansko je to pomenilo, da je republika
                priznavala zvezno oblast samo toliko, kolikor je bilo to še v skladu s političnimi
                procesi v Sloveniji. S tem se je že začel proces graditve samostojne slovenske
                državnosti in lastnega pravnega reda. Seveda pa je bil ta akt v neposrednem
                nasprotju s takrat še veljavno zvezno ustavno ureditvijo še obstoječe jugoslovanske
                federacije in je s tega vidika pomenil tudi prvi akt na poti odcepljanja Slovenije
                od jugoslovanske federacije. Šlo je za precej paradoksen položaj, v katerem je
                republika sprejemala ustavnopravne akte, ki so formalno temeljili na zvezni in
                republiški ustavi, dejansko pa so vsebovali odločitve, ki so bile v neposrednem
                nasprotju z veljavnim ustavnim redom. </p>
            <p>V tem času se je očitno pokazalo, da ni mogoče pričakovati sporazumne razdružitve
                jugoslovanske federacije, zato se je slovenska oblast odločila za enostranske
                korake, ki jih je hotela podkrepiti z ljudsko odločitvijo na plebiscitu. Plebiscit
                je bil izveden 23. decembra 1990 in na njem je bilo odločeno, da Republika Slovenija
                postane samostojna in neodvisna država.<note place="foot" xml:id="ftn4" n="3"> V zakonu o plebiscitu je bilo določeno, da mora
                        republiška skupščina v šestih mesecih od dneva razglasitve plebiscitne
                        odločitve sprejeti ustavne ter druge akte in ukrepe, potrebne za
                        osamosvojitev. V skladu s tem je republiška skupščina ob izteku tega roka
                        sprejela več aktov političnega značaja, s katerimi je jugoslovanskim
                        oblastem predlagala sporazumno razdružitev, vendar druga stran za to ni
                        pokazala pripravljenosti.</note> Za izvedbo plebiscita je bil februarja
                1991 sprejet amandma XCIX, s katerim so bile na ustavni ravni (vsaj načelno)
                pretrgane vse vezi z jugoslovansko federacijo. Ta amandma je namreč določil, da
                oblastne funkcije, ki so bile z zvezno ustavo prenesene na federacijo, prevzame
                republika. To je pomenilo, da vse oblastne funkcije opravlja republika, torej tiste,
                ki jih je že doslej na podlagi republiške ustave, in tudi tiste, ki jih je dotlej na
                podlagi zvezne ustave opravljala federacija po zveznih organih. To je bila
                revolucionarna odločitev, ki je na ustavnopravni ravni vsebinsko pomenila akt
                odcepitve od</p>
            <p>jugoslovanske federacije, pa čeprav to ni bilo izrecno izjavljeno.<note place="foot" xml:id="ftn5" n="4">
                        Vendar ta ustavna odločitev ni bila uveljavljena
                            takoj, temveč je ta amandma vseboval tudi prehodno določbo, po kateri –
                            dokler skupščina Republike Slovenije ne odloči drugače –Republika
                            Slovenija ureja odnose z drugimi republikami v SFRJ in z organi SFRJ v
                            okviru do tedaj veljavnih predpisov. To obdobje naj bi trajalo, dokler
                            ne bi republiška skupščina odločila, kdaj se konča prehodna ureditev in
                            uveljavi ureditev odnosov, sprejetih v amandmaju XCIX.
                    </note></p></div>
            <div><head>Temeljna ustavna listina o samostojnosti in neodvisnosti Republike Slovenije</head>
            <p>Ker so bili vsi pozivi Slovenije za
                    sporazumno razdružitev neuspešni, je republiška skupščina 25. junija 1991
                    sprejela poseben akt ustavne narave in ustavnega pomena, s katerim je na pravni
                    ravni ustanovila Republiko Slovenijo kot samostojno in neodvisno državo ter s
                    tem izvedla tudi deklarirano pravnoformalno odcepitev od jugoslovanske
                    federacije. Ta akt se je imenoval Temeljna ustavna listina o samostojnosti in
                    neodvisnosti Republike Slovenije. V njej je bila razglašena Republika Slovenija
                    kot samostojna in neodvisna država, za katero preneha veljati ustava SFRJ. V
                    skladu s tem je Republika Slovenija prevzela vse pravice in dolžnosti, ki so
                    bile z ustavo Republike Slovenije in ustavo SFRJ prenesene na organe SFRJ. V
                    drugačnih zgodovinskih okoliščinah bi bilo seveda mogoče, da bi se samostojna
                    država vzpostavila kar z ustavo, česar pa takrat ni bilo mogoče storiti,
                    prevladovalo pa je prepričanje, da je treba osamosvojitev izvesti s pravnim
                    aktom, in to aktom ustavnega pomena.</p>
            <p>Vsebina tega akta je torej določitev državnopravnega statusa Slovenije in s tega
                vidika ustavne statusne spremembe v primerjavi s prejšnjim stanjem. To je bil hkrati
                formalni in dokončni akt odcepitve Slovenije od jugoslovanske federacije. Gre za
                zgodovinski dokument, na katerem temelji sprejem slovenske ustave, ker je na ustavni
                ravni ustanovil samostojno državo in s tem omogočil sprejem ustave samostojne
                države. S tega vidika je treba temeljno ustavno listino šteti tudi za del slovenske
                ustave.</p>
            <p>S sprejemom temeljne ustavne listine je bil pravno vzpostavljen nov, drugačen
                državnopravni status Slovenije, kot ga je imela do tedaj. Do sprejema tega akta je
                imela Slovenija položaj federalne enote v jugoslovanski federaciji, po sprejemu pa
                status – vsaj na ustavnopravni ravni – samostojne države. S tem se je notranjepravno
                ustanovila Slovenija kot suverena država.<note place="foot" xml:id="ftn6" n="5"> Kar se je seveda na mednarodni ravni uveljavilo precej
                        kasneje.</note> Hkrati pa je temeljna ustavna listina uredila odnose
                Slovenije do zvezne države, iz katere se je izločila.</p>
            <p>Kljub kratkemu besedilu temeljne listine je imela usodne posledice, ne samo na
                deklarativni ravni, temveč tudi za organizacijo in delovanje države in pravnega reda
                Slovenije. Odcepitev od jugoslovanske federacije in vzpostavitev samostojne države
                sta pomenili, da mora republiška državna organizacija odtlej opravljati tudi državne
                naloge, ki jih je dotlej zvezna država, ter urejati družbena razmerja, ki jih je
                dotlej urejala zvezna oblast. Treba je bilo torej določiti in urediti nove naloge in
                pristojnosti državnih organov, ki so nastale zaradi prenosa zveznih pristojnosti na
                republiko. Obenem je bilo treba tudi urediti način prenehanja sodelovanja slovenskih
                predstavnikov v zveznih organih. Temeljna listina je imela nadvse pomemben vpliv
                tudi na pravni sistem v Sloveniji. Dokler je bila republika sestavni del federacije,
                sta na njenem ozemlju veljala dva pravna reda – pravni red republike in pravni red
                federacije. Osamosvojitev Slovenije je povzročila prenehanje veljavnosti zveznega
                pravnega reda na ozemlju republike, zaradi česar je nastala velika pravna praznina
                na vseh tistih področjih družbenega življenja, ki so jih dotlej urejali zvezni
                predpisi.</p>
            <p>Zaradi vsega tega je bilo treba sprejeti ustavni akt za izvedbo temeljne listine.
                Tako je bil za izvedbo temeljne listine sprejet ustavni zakon,<note place="foot" xml:id="ftn7" n="6"> Ker je bila temeljna listina
                        ustavni akt, se je za njeno izvedbo sprejel ustavni zakon, ki se je v tem
                        času uporabljal kot ustavni akt za izvedbo ustavnih amandmajev.</note>
                ki je podrobneje uredil način prevzema državnih funkcij na različnih področjih
                družbenega življenja, ki jih je dotlej opravljala federacija po svojih organih.
                Ustavni zakon je kot temeljno določil, da organi RS prevzamejo izvrševanje pravic in
                dolžnosti, ki so bile z ustavo RS in ustavo SFRJ prenesene na organe SFRJ. Glede
                prevzema zvezne zakonodaje je bila sprejeta rešitev, po kateri so bili v pravni red
                Republike Slovenije prevzeti zvezni predpisi kot republiški predpisi, če niso
                nasprotovali slovenskemu pravnemu redu. </p>
            <p>Medtem je Jugoslovanska ljudska armada napadla Slovenijo, ki je zato pretrgala vse
                odnose s federacijo. Ko je JLA zapustila slovensko ozemlje, so bile ustvarjene
                dejanske razmere, da Slovenija tudi dejansko vzpostavi državno oblast suverene
                države. </p></div>
            <div><head>Ustava Republike Slovenije</head>
            <p> Sprejem slovenske ustave konec leta 1991 je pomenil dokončen vsebinski prelom z
                jugoslovansko federacijo, kajti kljub osamosvojitvi je do sprejema nove ustave v
                Sloveniji še vedno veljala republiška ustavna ureditev, podedovana iz jugoslovanske
                federacije, ki je doživela samo nekaj razmeroma manj pomembnih vsebinskih popravkov. </p>
            <p> Od samega začetka procesa osamosvajanja Slovenije je bilo jasno, da bo treba proces
                osamosvajanja Republike Slovenije čim prej zaokrožiti tudi z novo ustavo, s katero
                naj bi se postavil temelj celotne pravne in državne zgradbe. Tega namreč dotedanji,
                v tem procesu sprejeti ustavni akti zaradi svoje fragmentarnosti ali pa
                presplošnosti niso mogli zagotoviti. Poleg tega so bili ti akti še vedno vpeti v
                pravni okvir republiške ustave kot ustave federalne enote, ne pa samostojne države.
                Zato mnogih področij ni bilo mogoče ustrezno pravno urediti, ne da bi prišli v
                neskladje s takratno (zvezno in republiško) ustavo, ureditev nekaterih drugih pa bi
                zahtevala ustrezno ustavno podlago, ki bi morala biti bistveno drugačna od
                dotedanje. Takrat veljavna ustava je namreč izhajala iz povsem drugačne politične
                filozofije in določala temeljna pravila povsem drugačnega družbenega reda, kot je
                bil novi družbeni red, ki je nastajal hkrati z osamosvajanjem Slovenije. Poleg tega
                tudi državna organiziranost, ki je temeljila na dotedanji ustavi, ni več ustrezala
                tedanji politični organiziranosti, kar je bistveno oteževalo delovanje države.
                Veljavna ustavna ureditev zato večinoma ni bila več v skladu z novim političnim in
                družbenim razvojem. Tudi proces demokratizacije je torej zahteval čim prejšnji
                sprejem nove ustave, ki bi ta proces pravno uredila in potrdila. </p>
            <p>To, da je Slovenija imela ustavni položaj zvezne enote, pa je na drugi strani
                odločilno olajšalo pravno ureditev nove državne organizacije in tudi njenega
                dejanskega delovanja. Slovenija kot federalna enota v okviru jugoslovanske
                federacije je v skladu z zvezno ustavno ureditvijo imela svojo lastno ustavo, ki
                sicer ni smela biti v nasprotju z zvezno ustavo (ni pa bilo zahtevano, da mora biti
                v skladu z njo), vendar pa je imela širok prostor lastnega urejanja in je svojo
                legitimnost črpala tudi iz ljudstva Slovenije. Ustavne ureditve torej ni bilo treba
                vzpostaviti čisto na novo, pač pa ji predvsem ustrezno spremeniti vsebino, tako da
                je nova ustava celovito uredila državno organizacijo v skladu z novo politično
                filozofijo. Nova ustava je v tem družbenem in političnem dogajanju seveda pomenila
                tudi velik prelom z vsebinskega in tudi s pravno formalnega vidika. </p>
            <p>Nova ustava je uvajala povsem drugačno družbeno ureditev kot prejšnja, ki je
                temeljila na sistemu socialističnega samoupravljanja, poleg tega pa je šlo za ustavo
                samostojne države, ne več za ustavo federalne enote. Zato lahko v tem primeru
                govorimo o ustavi, ki je hkrati nova ustava (ker je Slovenija že imela svojo ustavo,
                torej ustavo federalne enote v jugoslovanski federaciji) in hkrati tudi prva ustava,
                saj je to prva ustava Slovenije kot samostojne in neodvisne, se pravi suverene
                države. </p>
            <p>Kot že rečeno, ta ustava ni bila prvi ustavni dokument nove države, čeprav je bilo
                mišljeno, da bo ravno ustava postavila temelje novi državi.<note place="foot" xml:id="ftn8" n="7"> Do tega ni prišlo zaradi
                        naraščajočega spora z zveznimi oblastmi in tudi zaradi tega, ker se je
                        sprejemanje ustave zelo zavleklo.</note> Ustavni temelj ustanovitve nove
                države zato ni bil dan v ustavi, temveč v Temeljni ustavni listini o samostojnosti
                in neodvisnosti Republike Slovenije, sprejem nove ustave pa je pomenil temeljno
                konstitutivno dejanje novonastale države, ker je postavila tudi novo organizacijo
                suverene države.</p>
            <p>Čeprav je bila nova ustava v celoti napisana na novo, je vendarle imela vsebinske
                predhodnice, kajti razmišljanja o drugačni ustavni ureditvi so se začela že nekaj
                let pred osamosvajanjem. Pripravljeno je bilo tudi nekaj (sicer bolj ali manj
                fragmentarnih) osnutkov ustav, med katerimi kaže posebej omeniti t. i. pisateljsko
                ustavo iz aprila leta 1988, ki sta jo pripravila Društvo slovenskih pisateljev in
                Slovensko sociološko društvo. Ta osnutek je pomenil pomemben poskus priprave ustave,
                ki bi bila primerljiva z drugimi sodobnimi, zlasti evropskimi ustavami in bi
                izhajala iz tradicionalne evropske politične filozofije. To je seveda pomenilo, da
                je zelo odstopala od tedaj veljavne ustavne ureditve. Marca leta 1990, torej še pred
                formalnim začetkom postopka za sprejemanje ustave, pa je Demos (koalicija novih
                političnih organizacij) pripravil svoj osnutek ustave.</p>
            <p>Postopek za sprejem ustave se je začel že poleti leta 1990 na predlog Predsedstva
                Republike Slovenije. Skupščina Republike Slovenije je predlog sprejela julija 1990
                in zadolžila ustavno komisijo, da pripravi osnutek ustave. Kmalu nato so oblikovali
                tudi skupino strokovnjakov, ki je začela delati v začetku septembra 1990 in že do
                konca tega meseca pripravila delovno gradivo za novo ustavo (t. i. podvinska
                ustava). Po več kot enoletni razpravi na republiški skupščini so jo vsi trije zbori
                sprejeli 23. decembra 1991. Šlo je za precej paradoksen položaj, v katerem se je
                pripravljala in sprejemala nova ustava, ki je bila vsebinsko in formalno zasnovana
                kot ustava samostojne države, čeprav Slovenija takrat to še ni bila in je postala
                šele nekaj mesecev pred sprejemom ustave. Tako sta priprava in postopek sprejemanja
                nove ustave potekala delno v Sloveniji kot federalni enoti, delno pa že v samostojni
                državi.</p>
            <p>Predlog za začetek postopka za sprejem ustave je vseboval izredno pomembna izhodišča
                in usmeritve za novo ustavo. Te usmeritve so seveda precej splošne, so jih pa
                večinoma upoštevali pri pripravi in nekoliko manj pri sprejemu ustave. Poudarjeno je
                bilo načelo samoodločbe kot temelj slovenske ustavnosti. V predlogu je bilo med
                drugim poudarjeno, naj bi se Slovenija opredelila kot demokratična, pravna in
                socialna država, ki temelji na suverenosti slovenskega naroda. Temeljno izhodišče
                pri pripravi nove ustave je bilo, da ustava ne sme biti ideološka in da mora v
                skladu z mednarodnopravnimi standardi urediti ustavne pravice in svoboščine,
                organizacija državne oblasti pa mora biti urejena na način, kot ga poznajo druge
                sodobne ustave. Največjo spremembo v primerjavi s prejšnjo ustavno ureditvijo je v
                novi ustavi pomenila ravno organizacija državne oblasti. Ta je bila prej urejena v
                skladu s posebnostmi samoupravne socialistične ureditve, zato se je zelo razlikovala
                od drugih sodobnih ustavnih ureditev. Najpomembnejša novost je bila v tem, da je
                bilo namesto načela enotnosti oblasti v ustavo uvedeno načelo delitve oblasti kot
                eno temeljnih izhodišč državne ureditve. </p>
            <p>Ustava novoustanovljene države se navadno sprejme na posebni ustavodajni
                    skupščini,<note place="foot" xml:id="ftn9" n="8"> Kot
                        sta bili sprejeti vidovdanska ustava Kraljevine Srbov, Hrvatov in Slovencev
                        pa tudi prva ustava jugoslovanske federacije – in na njeni podlagi prva
                        slovenska ustava.</note> prvo ustavo samostojne Slovenije pa je sprejela
                kar Skupščina Republike Slovenije, torej zakonodajni organ iz prejšnje ustave. Za
                sprejem nove ustave tudi ni bil predviden poseben ustavnorevizijski postopek, temveč
                se je ustava sprejemala kar po postopku, kakršen je bil predpisan za spremembo
                prejšnje ustave, se pravi ustave Republike Slovenije kot ustave federalne enote
                jugoslovanske federacije. Vsekakor je bil ta postopek dovolj demokratičen, da je bil
                povsem uporaben in legitimen tudi v povsem novih družbenih in političnih razmerah.
                Hkrati pa je to pomenilo tudi svojevrstno ustavno kontinuiteto s prejšnjo ustavno
                ureditvijo.</p>
            <p>Nova slovenska ustava je bila sprejeta že v samostojni Sloveniji, zato njen sprejem
                ni več pomenil samo ene izmed stopenj v procesu osamosvajanja Slovenije od zvezne
                države, ker je bil ta proces že prej končan. Posredno pa je vendarle pomenil
                dokončni vsebinski prelom z jugoslovansko federacijo, kajti do nove ustave je v
                Sloveniji še vedno veljala republiška ustavna ureditev, podedovana iz jugoslovanske
                federacije, ki je doživela samo nekaj razmeroma manj pomembnih popravkov. Obenem je
                sprejem nove ustave pomenil tudi temeljno konstitutivno dejanje novonastale države,
                s katerim je bil zaokrožen proces njenega nastajanja. </p>
            <p>Za izvedbo ustave je bil sprejet poseben ustavni zakon, ki je uredil način
                usklajevanja pravnega reda z ustavo in prehod na novo organizacijo državne oblasti
                ter določil tudi roke za oblikovanje temeljnih državnih organov. Seveda je bil
                položaj bistveno drugačen kot pri temeljni listini, kajti prenos pristojnosti s
                federacije na republiko in prevzem zveznih predpisov sta bila že izvršena. </p>
            <p>Kot že rečeno, je imelo spreminjanje ustavnega položaja Republike Slovenije od
                položaja federalne enote v sestavi jugoslovanske federacije do položaja samostojne
                in neodvisne države bistven vpliv tudi na pravni red v republiki. Čeprav je bil
                prevzem zveznih zakonov urejen že v temeljni ustavni listini, torej pred sprejemom
                nove slovenske ustave, je bilo očitno, da bodo ti akti ostali in tvorili velik del
                republiškega pravnega sistema tudi še po njenem sprejemu. Zato se je ustavodajalec
                odločil, da se prejšnji predpisi še dve leti po sprejemu ustave obdržijo v veljavi
                in da se v tem času tudi izključi možnost njihove ustavnosodne presoje.</p>
            <p>Na drugi strani pa je ustava uvedla novo organizacijo države, kar je veljalo zlasti
                za temeljne državne organe. Namesto prejšnje tridomne skupščine kot zakonodajnega
                telesa sta bila uvedena državni zbor kot predstavnik vsega ljudstva in državni svet
                kot predstavnik posebnih družbenih interesov, namesto izvršnega sveta kot
                izvršilnega telesa skupščine vlada in namesto predsedstva kot kolektivnega šefa
                države individualni predsednik, razmerja med temi organi pa niso več temeljila na
                načelu enotnosti oblasti in skupščinskega sistema, temveč na načelu delitve oblasti
                in parlamentarnega sistema. Vse te organe – in še nekatere druge, novouvedene
                državne organe – je bilo treba na novo oblikovati. </p>
            <p>Ker je bila torej nova organizacija državne oblasti bistveno drugačna od prejšnje, je
                bilo za njeno vzpostavitev potrebno neko prehodno obdobje, v katerem naj bi se
                oblikovali novi organi in vzpostavila razmerja med njimi. V tem obdobju so naloge
                državne organizacije praviloma opravljali še stari organi, pri čemer je, kjer je
                bilo to mogoče, ustavni zakon že uveljavil nove ustavne rešitve. Nekateri organi po
                novi ustavi, ki so obstajali že prej, pa so svoje delo prilagodili novim nalogam in
                pristojnostim (zlasti ustavno sodišče in vrhovno sodišče). Ustavni zakon za izvedbo
                ustave je določil tudi roke za vzpostavitev novega stanja. Tako je za izvolitev
                državnega zbora in državnega sveta ter predsednika republike določil enoletni rok od
                sprejema ustave. Pred tem pa je bilo treba sprejeti še ustrezno volilno zakonodajo.
                Z izvolitvijo novih organov in prilagoditvijo delovanja nekaterih že obstoječih
                državnih organov se je končal proces nastajanja nove oblasti v Sloveniji kot
                samostojni in neodvisni državi.</p></div>
            <div><head>Sklep</head>
            <p>V času osamosvajanja od jugoslovanske federacije
                    sta hkrati potekala proces demokratizacije in proces osamosvajanja. V prvem delu
                    tega obdobja se je vse to dogajalo ob tem, da je še vedno obstajala in delovala
                    zvezna oblast, zaradi česar je vse to potekalo v nasprotju z zvezno ustavo in
                    zvezno zakonodajo. Vendar pa v Sloveniji državne oblasti ni bilo treba
                    vzpostaviti čisto na novo, saj je kot zvezna enota jugoslovanske federacije
                    imela delno državnopravno samostojnost in je razpolagala s pomembnim delom
                    državne oblasti, kar je bistveno olajšalo proces njenega osamosvajanja. To je
                    veljalo še toliko bolj, ker je jugoslovanska feederacija vsebovala pomembne
                    konfederalne elemente, kar je oteževalo ali celo onemogočalo ukrepanje zveznih
                    oblasti nasproti težnjam po odcepitvi, ki so se krepile v Sloveniji.</p>
            <p>Značilno za proces osamosvajanja Slovenije je bilo, da je že od samega začetka prevladalo stališče, da se ta proces pravno uredi in utemelji, ker je lahko samo tak način trdna podlaga za graditev lastne državnosti in lastnega pravnega reda. Pri osamosvajanju Republike Slovenije je bilo tako sprejetih več aktov ustavnopravnega pomena, ki so dajali temu procesu ustavno podlago. Ti akti so v pravni obliki opredelili različne stopnje osamosvajanja republike in njenega izločanja ter zveznega pravnega reda in zvezne državne organizacije. Ta proces se je zaključil s sprejemom Temeljne ustavne listine o samostojnosti in neodvisnosti Republike Slovenije in kasneje ustave. </p>
            <p>Prve ustavne akte na poti k osamosvojitvi in k
                    demokratizaciji je Republika Slovenija storila (vsaj formalno in deklarirano) še
                    v okviru zvezne ustavne ureditve, čeprav so se posamezne ustavne rešitve že
                    razlikovale od narave federativne ureditve. Gre za amandmaje k republiški
                    ustavi, ki so bili sprejeti leta 1989. Amandmaji k republiški ustavi, ki so bili
                    sprejeti v naslednjem letu, pa so že postopno prevzemali pristojnosti zveze in
                    jih prenašali na republiko. Odločilen premik je bil storjen, ko je bil februarja
                    1991 sprejet amandma XCIX, ki je določil, da oblastne funkcije, ki so bile z
                    zvezno ustavo prenesene na federacijo, prevzame republika. To je bila
                    revolucionarna odločitev, ki je na ustavnopravni ravni vsebinsko pomenila akt
                    odcepitve od jugoslovanske federacije, pa čeprav to ni bilo izrecno
                    izjavljeno.</p>
            <p>Dokončno je bila odcepitev izvedena s Temeljno
                    ustavno listino o samostojnosti in neodvisnosti Republike Slovenije, ki je na
                    pravni ravni ustanovila Republiko Slovenijo kot samostojno in neodvisno državo
                    ter s tem izvedla tudi deklarirano pravno formalno odcepitev od jugoslovanske
                    federacije. To pa je pomenilo, da je morala republiška državna organizacija
                    odtlej opravljati tudi državne naloge, ki jih je dotlej zvezna država, ter
                    urejati družbena razmerja, ki jih je dotlej urejala zvezna oblast. Vse to je
                    uredil poseben ustavni zakon za izvedbo temeljne ustavne listine.
            </p>
            <p>Sprejem slovenske ustave leta konec 1991 je
                    pomenil dokončni vsebinski prelom z jugoslovansko federacijo, kajti kljub
                    osamosvojitvi je do sprejema nove ustave v Sloveniji še vedno veljala republiška
                    ustavna ureditev, podedovana iz jugoslovanske federacije, ki je doživela samo
                    razmeroma malo pomembnih vsebinskih popravkov. Čeprav je bil prevzem zveznih
                    zakonov urejen že v temeljni ustavni listini, se je ustavodajalec odločil, da se
                    prejšnji predpisi še dve leti po sprejemu ustave obdržijo v veljavi in da se v
                    tem času tudi izključi možnost njihove ustavnosodne presoje. Ustava je uvedla
                    tudi novo organizacijo države, kar je veljalo zlasti za temeljne državne organe.
                    Ker je bila torej nova organizacija državne oblasti bistveno drugačna od
                    prejšnje, je bilo za njeno vzpostavitev potrebno neko prehodno obdobje, v
                    katerem naj bi se oblikovali novi organi in vzpostavila razmerja med njimi.
                    Ustavni zakon za izvedbo ustave je določil tudi roke za vzpostavitev novega
                    stanja. Pred tem pa je bilo treba sprejeti še ustrezno volilno zakonodajo. S tem
                    je bil proces nastajanja nove oblasti v Sloveniji kot samostojni in neodvisni
                    državi končan.
            </p></div>
        </body>
    </text>
</TEI>