<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Renato Podberšič, Jeruzalem ob Soči: judovska skupnost na Goriškem od 1867 do danes. Ljubljana: Študijski center za narodno spravo; Gorica: Goriška Mohorjeva družba; Maribor: Center judovske kulturne dediščine Sinagoga 2018, 510 str.</title>
                <author>
                    <forename>Peter</forename>
                    <surname>Vodopivec</surname>
                </author>
            </titleStmt>
            <editionStmt>
                <edition><date>2019-06-08</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/349</pubPlace>
                <date>2019</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">59</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2019-09-25</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Peter Vodopivec</docAuthor>
        </front>
        <body>
           <p>Delo <hi rend="italic">Jeruzalem ob Soči</hi> Renata Podberšiča je prvi celovit oris
                zgodovine judovske skupnosti v Gorici in na Goriškem izpod peresa slovenskega
                zgodovinarja. V središču avtorjeve pozornosti je sicer, kot pove že podnaslov,
                predvsem obdobje zadnjih 150 let, toda po uvodnem poglavju o Judih in judovstvu je
                nazorno predstavil tudi njen razvoj vse od najstarejših omemb Judov na ozemlju s
                slovensko govorečim prebivalstvom in poznejše dežele Goriške do srede 19. stoletja. </p>
            <p> Judje so bili v Gorici, kot piše Podberšič, »verjetno prisotni že ob nastanku
                mesta«, toda prvič so pisno omenjeni šele konec osemdesetih let 13. stoletja. V
                tridesetih letih 14. stoletja jih je že »prizadelo veliko preganjanje«, sredi
                stoletja so se uspešno ukvarjali z denarnimi posli, v 15. stoletju se je njihovo
                število spet povečalo in v začetku 16. stoletja so bili že »močno zasidrani v
                mestnem življenju«. Večinoma so se ukvarjali s finančnimi posli in trgovino, zaradi
                česar so bili posebej pri kmečkem prebivalstvu, ki si je izposojalo denar,
                osovraženi, medtem ko so se lokalne in deželne oblasti zahtevam, naj jih izženejo,
                iz finančnih razlogov upirale. V odnosih med goriškimi stanovi in Judi naj bi se
                »izmenjavala obdobja naklonjenosti in nenaklonjenosti«. Leta 1576 so tudi goriški
                stanovi zahtevali izgon Judov iz Goriške, petnajst let pozneje pa so jim dovolili,
                da so odprli zastavljalnice. V 17. stoletju so stanovi določali najvišjo obrestno
                mero, česar pa judovski bankirji pogosto niso upoštevali; sledili so nove prepovedi
                in novi sporazumi stanov z judovskimi bankirji.</p>
            <p>V Gorici so, kot omenja Podberšič, prevladovali Judje Aškenazi, številni med njimi so
                imeli italijanske priimke, le trije priimki so bili sefardskega izvora. Do konca 17.
                stoletja so strnjeno živeli v mestnem predelu Cocevia, konec 17. stoletja pa je bil
                ustanovljen geto ob cerkvi sv. Ivana zunaj mesta. Avtor v poglavju o življenju v
                getu omenja judovske šole, leta 1756 postavljeno sinagogo, zastavljalnice, ki so še
                naprej posojale denar plemičem in meščanom, pa tudi revščino in prenaseljenost. Med
                največjimi nasprotniki Judov v Gorici sta bila, kot opozarja, »krajevna Katoliška
                cerkev« in v 18. stoletju prvi goriški nadškof Attems, do pomembnejših sprememb v
                odnosih med Judi in meščani pa je prišlo po tolerančnem patentu cesarja Jožefa II.
                oz. v času Ilirskih provinc, ko je bil odpravljen tudi geto. Po odhodu Francozov
                leta 1814 so ga mestne oblasti sicer poskušale obnoviti, kar pa so avstrijske
                oblasti preprečile.</p>
            <p>Kljub svobodi naselitve po letu 1848 je večina goriških Judov, kot ugotavlja
                Podberšič, še nekaj časa živela v nekdanjem getu. Del podjetnejših judovskih družin
                se je v drugi polovici 19. stoletja preselil v naglo razvijajoči se Trst, »od blizu
                in daleč« pa so se Judje v Gorico tudi priseljevali, pri čemer se je s priseljenci
                iz srednje in vzhodne Evrope v zadnjih desetletjih 19. stoletja povečalo število
                nemško in jidiš govorečih Goričanov. Število Judov v Gorici se je v drugi polovici
                19. stoletja sprva zmanjšalo in se znova okrepilo na začetku 20. stoletja.
                Spremenila se je tudi njihova poklicna struktura, saj se je povečalo število
                pripadnikov svobodnih poklicev, javnih uslužbencev in učiteljev. Podberšič opozarja
                na organizacijo goriške judovske skupnosti, judovske šole, društva in tisk ter na
                postopno vključevanje Judov v mestno življenje, njihov obisk kulturnih ustanov in
                sodelovanje v mestnih upravnih organih. Pripadniki goriške judovske skupnosti so
                bili, kot piše, v povprečju »bolj izobraženi od večine prebivalcev mesta«, s
                postopnim vključevanjem v javno življenje pa se je spreminjal tudi položaj Judinj;
                vseeno je v javnosti in časopisju še naprej prevladovala stereotipna, negativna
                podoba »domovini« nelojalnega Juda.</p>
            <p>Avtor že v prikazu razvoja goriške judovske skupnosti in judovskega prebivalstva v
                deželi Goriško-Gradiščanski predstavlja pomembnejše judovske družine in njihove
                predstavnike (v Ajdovščini npr. družino Bolaffio in zbližanje trgovca Jakoba
                Bolaffia z ajdovskimi Slovenci), kratko poglavje pa namenja tudi trem pomembnejšim v
                Gorici živečim Judom: fiziku in jezikoslovcu Moiseju Ascoliju, filozofu Carlu
                Michelstaedterju ter časnikarki in pisateljici Caroline Coen Luzzato. V nadaljevanju
                oriše goriško judovsko skupnost pred prvo svetovno vojno, njeno vodstvo in versko
                oskrbo, pri čemer omenja manjšo skupino sionistov. Pri tem ugotavlja, da so okoli
                leta 1900 goriški Judje v »medsebojni komunikaciji« večinoma govorili nemško in
                italijansko in opuščali jidiš (slovenščino so tedaj kot občevalni jezik navedli le
                trije Judje, leta 1910 le še eden), v narodno-političnem pogledu pa sprejemali
                »italijansko nacionalno identiteto«. Leta 1900 je bilo med 24.432 prebivalci Gorice
                248 Judov. Pred prvo svetovno vojno so se odnosi med goriškimi Judi in Slovenci
                postopno zaostrovali, kar je bila na eni strani posledica rastočega protisemitizma
                med slovenskim (in avstrijskim) meščanstvom, na drugi pa italijanskega nacionalnega
                opredeljevanja Judov in njihovega delovanja v italijanskih liberalno-iredentističnih
                društvih in glasilih. V napadih na Jude naj bi med slovenskimi časopisi sprva
                »prednjačila« goriška <hi rend="italic">Soča</hi>, po koncu sloge med goriškimi
                Slovenci pa je to vlogo prevzela katoliška <hi rend="italic">Gorica</hi>, ki je
                skupaj z nekaterimi duhovniki liberalneje usmerjeno <hi rend="italic">Sočo</hi> in
                njenega urednika Andreja Gabrščka obtoževala »filosemitizma« in tudi sicer zastopala
                protisemitska stališča.</p>
            <p>»Prva svetovna vojna in krvavi boji ob Soči med 1915 in 1917 so pomenili največjo
                koncentracijo Judov oz. judovskih vojakov na slovenskih tleh,« piše Podberšič. V
                habsburški monarhiji so Judje, kot opozarja v orisu njihovega deleža v avstrijskih
                vojaških enotah in častniškem zboru, vojsko lahko služili od leta 1788, med prvo
                svetovno vojno pa se jih je v avstroogrski vojski borilo kar 300.000, med njimi
                25.000 častnikov. V knjigi so posebej predstavljene življenjske zgodbe treh Judov,
                ki so se izkazali v bojih na soški fronti, po letu 1938 pa vseeno postali žrtve
                brutalnega nacističnega nasilja. Slovensko prebivalstvo in slovenski vojaki tudi
                Judom v avstrijski uniformi niso bili naklonjeni, medtem ko so goriški Judje po letu
                1915 delili usodo večine Goričanov: nekateri so se umaknili v Trst, v notranjost
                monarhije in tujino, več judovskih iredentistov, ki jim ni uspelo oditi v Italijo,
                so avstrijske oblasti zaprle, vojaške obveznike pa mobilizirale in so se borili na
                raznih bojiščih, kjer so se nekateri tudi odlikovali. Ob vkorakanju italijanske
                vojske v Gorico avgusta 1916 je bilo v mestu le še 28 Judov, in čeprav so ti
                pozdravljali njen prihod, italijanske oblasti zanje niso pokazale posebnega
                zanimanja. Vseeno je večina goriške judovske skupnosti italijanske vojake novembra
                1918 znova pozdravljala kot osvoboditelje.</p>
            <p>Podberšič je v poglavju o Judih v Italiji in goriških Judih med obema vojnama najprej
                kratko prikazal položaj judovskih skupnosti v Italiji pred prvo svetovno vojno in
                opozoril, da so bile te že tedaj dobro »vključene v italijansko družbo«, ki še ni
                bila dovzetna za »rastoči antisemitizem«. Judje so bili tako tudi po letu 1918
                »organizirani v vseh (italijanskih) strankah«, pripadniki višjih judovskih slojev pa
                celo »precej naklonjeni fašizmu«. Število Judov v Gorici je po vojni znova naraslo,
                judovska skupnost pa si je prizadevala obnoviti sinagogo, pridobiti rabina iz
                Italije in se s pomočjo države in drugih italijanskih judovskih občin znova finančno
                in materialno okrepiti. Med obema vojnama se je razširila na širše območje nekdanje
                Goriške dežele, Furlanije in Kanalske doline, število v Gorici in na Goriškem
                živečih Judov pa se je zlasti v tridesetih letih z migracijami Judov in judovskih
                družin iz srednje in vzhodne Evrope stalno spreminjalo. V Gorici je bil ob
                obnovljeni sinagogi v začetku tridesetih let obnovljen prostor judovske šole, ki je
                postal središče kulturnega delovanja Judov, razmahnilo pa naj bi se tudi sionistično
                gibanje, v okviru katerega je delovala skupina mladih. Del Judov je bil vključen v
                fašistično stranko ali pa je sodeloval v fašističnih združenjih, pri čemer je v
                judovski skupnosti prihajalo do mnenjskih razhajanj (predvsem ob vprašanju odnosa do
                sionizma). Slovensko časopisje je, kot omenja Podberšič, po prvi svetovni vojni,
                dokler je še izhajalo, večinoma opustilo napade na Jude in se »posvetilo obrambi
                slovenstva«, toda »slovenski pogled na Jude se ni kaj dosti spremenil«.</p>
            <p>S političnim zbliževanjem med Italijo in Nemčijo se je v drugi polovici tridesetih
                let za množični pregon Judov in uvajanje protijudovske zakonodaje odločil tudi
                fašistični vrh. Dolga leta v italijanskem zgodovinopisju prisotna teza, da so
                fašistični voditelji začeli protijudovsko gonjo in sprejemanje rasnih zakonov
                predvsem zaradi nemških pritiskov, je, kot piše Podberšič, »danes že popolnoma
                ovržena«, saj je ukaz za pregon »na temelju biološkega rasizma« prišel »od samega
                dučeja«, ki je začetek veljave rasnih zakonov oznanil septembra leta 1938 na
                zborovanju v Trstu. Avtor prikaže postopno uvajanje in zaostrovanje protijudovske
                zakonodaje, odnos Svetega sedeža do fašistične rasne politike, odstranjevanje Judov
                iz javnega življenja in širjenje odkritega, za Italijo neznačilnega antisemitizma,
                ki je »dobival podobo obveznega nacionalnega čustva«. Leta 1938 so oblasti – podobno
                kot drugod v Italiji – izvedle tudi tri popise Judov v Gorici, ki pa kažejo, kot
                pravi avtor knjige, na popolno zmedo pri opredeljevanju Judov in judovstva. Skozi
                Gorico je že pred prvo svetovno vojno potovalo veliko Judov in nova rasna zakonodaja
                je sprva prizadela predvsem »tujce«, h katerim so prištevali tudi državljane, ki so
                dobili italijansko državljanstvo po letu 1919. Podberšič izseljevanje Judov iz
                Gorice in priseljevanje Judov v Gorico v letih 1938–40 ponazarja s spiski izseljenih
                in priseljenih, kjer omenja tudi kraje in dežele odselitve in težave pri
                izseljevanju po tem, ko so se evropske meje za judovske priseljence zaprle. Hkrati
                prikaže druge ukrepe proti Judom in njihovemu premoženju v Gorici in na Goriškem ter
                njihove poskuse, da bi se z izstopanjem iz judovske skupnosti in pokrščevanjem
                izognili preganjanju. Pri tem ugotavlja, da so »navadni« Goričani uveljavljanje
                protijudovske zakonodaje in izganjanje Judov »spremljali z mešanico začudenja,
                neodobravanja, včasih (pa) tudi privoščljivosti«. </p>
            <p>Po vstopu Italije v vojno so italijanske oblasti z aretacijami, zapiranjem v
                koncentracijska taborišča in pošiljanjem na prisilno delo povečale pritisk na Jude,
                ki države še niso zapustili, ter pripravile načrte za »popoln izgon Judov« (ne pa
                seveda njihovega kapitala). Vseeno se je »življenje v goriški judovski skupnosti
                /…/, dokler so možnosti dopuščale /…/ skoraj nemoteno nadaljevalo«. Podberšič
                opozarja na »kaotičnost« pri razlaganju (rasnih zakonov) ter ne »preveč strog
                nadzor« lokalnih oblasti pri civilni mobilizaciji judovskega prebivalstva. Po
                kapitulaciji in nemški zasedbi Italije pa so se razmere radikalno spremenile in »po
                vseh italijanskih deželah«, ki jih je zasedla nemška vojska, se je »začel pravi lov
                na Jude«. Med letoma 1943 in 1945 so Nemci iz Kraljevine Italije deportirali 7.495
                Judov, samo iz Trsta proti Auschwitzu 22 konvojev s 1.422 Judi. Avtor je posebej
                orisal osebnost Odila Globočnika, »izvajalca holokavsta v Julijski krajini«, in
                brutalno nemško nasilje nad Judi v Operacijski coni Jadransko primorje, nato pa
                prikazal nemško preganjanje goriških Judov, ki se jim ni uspelo pravočasno umakniti.
                Nemci so aretirane najprej vozili v tržaški zapor Coroneo in od februarja 1944 v
                Rižarno, od tam pa dalje v Auschwitz in druga nemška taborišča, »prizaneseno ni bilo
                niti Judom, ki so se poskrili ali umaknili v druge kraje v Italiji«. Bralec se
                seznani s tragično usodo nekaterih med njimi, na usodo drugih pa opozarjajo spiski
                in preglednice. Nemci so seveda zasegli tudi judovsko premoženje, manjši del Judov,
                ki se jim je uspelo skriti ali umakniti na varno, pa se je priključil slovenskim
                partizanom. Avtor omenja tudi, kako se je v akcijo reševanja Judov pred in v času
                nemške zasedbe Gorice vključil del Katoliške cerkve, kar zadeva slovenski
                protikomunistični tabor, pa ugotavlja, da so se njegovi propagandisti in glasila –
                podobno kot v osrednji Sloveniji – opirali na tradicionalni slovenski katoliški
                protisemitizem ter »na nemško propagando in njen rasni antisemitizem«. Poglavju o
                goriških Judih med drugo svetovno vojno je dodan spisek žrtev vojne med Judi, ki so
                bili povezani z Gorico.</p>
            <p>Po jugoslovanski zasedbi Gorice je z zaplenjeno judovsko lastnino kratko upravljala
                okrajna izpostava komisije za upravo narodne imovine, pri čemer tedaj v Gorici
                »skoraj ni bilo Judov«. Vseeno je bilo med žrtvami »revolucionarnega nasilja« maja
                in junija 1945 tudi pet goriških Judov, česar pa, kot poudarja Podberšič, ni mogoče
                »pripisati političnim odločitvam na rasni osnovi«, temveč »kaotičnim povojnim
                razmeram«. Podberšič v poglavju o judovski skupnosti v Gorici po drugi svetovni
                vojni poimensko omenja dvanajst Judov, ki so avgusta 1945 še živeli v Gorici, nato
                pa oriše poskuse njene obnove. Leta 1951 so v atriju sinagoge v Gorici odkrili
                spominsko ploščo za odpeljane in pobite Jude, toda slabi dve desetletji pozneje
                judovska skupnost ni imela več niti minimuma članov za opravljanje verskih obredov
                in se je združila z judovsko skupnostjo v Trstu. »Nekdanji geto, danes ulica Ascoli,
                je izgubil svoj pomen,« beremo v enem zadnjih poglavij knjige, »sinagoga (pa) je
                začela propadati«. Danes za nekdanjo sinagogo in muzej v njej skrbi Združenje
                prijateljev Izraela v Gorici, medtem ko na nekdanjo judovsko skupnost spominja
                pokopališče v Rožni dolini pri Novi Gorici, kjer »je pokopanih več kot 900 Judov«.
                Podberšič je zadnje poglavje v knjigi namenil prav orisu zgodovine tega pokopališča,
                ohranjenim nagrobnikom, pokopanim med prvo svetovno vojno in obnovi pokopališča v
                dvajsetih letih 20. stoletja. Nemci, kot piše Podberšič, tudi v času najhujšega
                preganjanja Judov niso posegali na pokopališče, povojno namero jugoslovanskih oz.
                slovenskih oblasti, da bi, ko so začele graditi Novo Gorico, čez pokopališče
                zgradili cesto, pa naj bi preprečil Moša Pijade po tem, ko ga je prosil za pomoč
                glavni rabin judovske skupnosti v Torinu Mario Disegni.</p>
            <p>Podberšič je svojo raziskavo utemeljil na podrobni analizi arhivskega gradiva,
                tiskanih virov in časopisja, jo obogatil s spominskimi zapiski goriških Judov ter
                njihovimi avtobiografskimi in biografskimi pričevanji, hkrati pa se je pri orisu
                goriške judovske skupnosti ter Judov na Goriškem, v Julijski krajini in Italiji oprl
                tudi na italijansko zgodovinopisje, ki je Judom in judovstvu doslej posvečalo več
                pozornosti kot slovensko. Slovensko zgodovinopisje je Judom in odnosu slovensko
                govorečega prebivalstva do Judov v preteklosti posvetilo več pozornosti šele v
                zadnjih dveh, treh desetletjih. Podberšičeva knjiga se uspešno navezuje na že
                opravljene raziskave in je nadvse zanimiv in dragocen prikaz zgodovine judovske
                skupnosti ob zahodni meji s Slovenci poseljenega ozemlja, ki je doslej nismo
                poznali.</p>
           </body>
    </text>
</TEI>
