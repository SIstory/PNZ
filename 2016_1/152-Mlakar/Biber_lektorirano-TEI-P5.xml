<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Dr. Dušan Biber – devetdesetletnik</title>
                <author>
                    <name>
                        <forename>Boris</forename>
                        <surname>Mlakar</surname>
                    </name>
                </author>
            </titleStmt>
            <editionStmt>
                <edition><date>2016-05-18</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/152</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-05-18</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Boris Mlakar</docAuthor>
        </front>
        <body>
            <p>Težko je izbrati prave besede, da bi z njimi primerno obeležili in hkrati počastili
                zares visok jubilej, ki ga te dni praznuje naš kolega Dušan Biber. Globoko smo že
                zakoračili v 21. stoletje, jubilant pa se je rodil v začetku druge četrtine
                prejšnjega stoletja in je nato lahko na svoji koži in tudi po svoji volji izkusil
                največje prelomne in prevratne čase, ki so bili predvsem povezani z vzroki, potekom
                ter tudi rezultati in posledicami druge svetovne vojne. To ga je, nič
                presenetljivega, zaznamovalo kot človeka, na našo in njegovo srečo pa lahko rečemo,
                da je začrtalo tudi njegovo poklicno pot. Biber se je po svoje moral soočati s
                fašizmom, ki se mu je v rodni Ljubljani leta 1941 prikazal v svojstvu okupatorja, in
                s komunizmom, s katerim pa je predvsem po vojni imel sicer načeloma prijateljska, a
                vendar razgibana in ne zmeraj prijetna razmerja. Vsaj v ušesih podpisanega po
                hodnikih Inštituta za novejšo zgodovino oziroma starodavne Kazine še zmeraj odmevajo
                odločno povedane, včasih z gromkim smehom pospremljene kratke anekdote, ki jih je
                naš starejši kolega prinesel ali povzel s svojih številnih arhivskih raziskovanj.
                Lahko je šlo za pikantne podrobnosti iz naše, to je takrat pomenilo tudi
                jugoslovanske, preteklosti ali pa je šlo za prave eskapade, ki so letele na račun z
                vidika vedočega zgodovinarja prav neverjetnih neumnosti, ki so jih bili zmožni
                proizvesti bodisi beograjski »čaršijski« modrijani bodisi ljubljanski naivni
                »slovenceljni«. Slednjih Biber morda ni tako smrtno resno sodil, njegova slovenska
                narojenost ga je vendarle usodno pogojevala in v odločilnih trenutkih je to tudi
                pošteno pokazal. Ob vsem tem je vedno ohranjal visoko stopnjo življenjskega
                optimizma in neke vrste družabne in politične nedolžnosti, s katerima je v
                pozitivnem smislu vedno znova presenečal svoje kolege.</p>
            <p>Čeprav smo to storili že ob priložnosti preteklih jubilejev, je glede na osebnost
                Dušana Bibra več kot primerno, da še enkrat na kratko preletimo njegovo življenjsko
                in znanstvenoraziskovalno pot. Kot že rečeno, bil je ljubljanska »srajca«, svoja
                otroška in delno mladeniška leta je preživel na Miklošičevi ulici v središču mesta.
                Kot se je sam izražal, je bil tudi sokolski otrok, pač po svojih starših, kar je
                seveda neizogibno vodilo k telovadenju pri Ljubljanskem mladem sokolu. Osnovni šoli
                Ledina so sledila leta na klasični gimnaziji, ki je bila očitno odlična šola. Biber
                je vedno znal na pravem mestu in v pravem trenutku povedati ustrezen latinski
                pregovor oziroma citat, povzemanje modrosti njegovega tedanjega kateheta pa je bilo
                samo za povrhu. Gimnazijo je med vojno pripeljal do sedmega razreda, pa še to z
                dolgim presledkom. Pod italijansko okupacijo ga je pot namreč še v rosnih letih
                pripeljala v vrste odporniškega gibanja, ki se je kazalo v njegovem delovanju v
                mladinski Osvobodilni fronti, v Narodni zaščiti, spomladi 1942 pa je postal član
                Skoja, se pravi, postal je pripravnik za potencialno članstvo v komunistični
                partiji, kar se je kasneje seveda tudi zgodilo. Ob italijanskih racijah je bil
                namreč zajet in nato odpeljan v taborišči Gonars oziroma Monigo. Po mesecih
                internacije se je vrnil v Ljubljano in nekako dokončal omenjeni gimnazijski razred.
                Toda kmalu je prišlo do t. i. kapitulacije Italije in kot mnogi Ljubljančani se je
                tedaj tudi on odpravil v partizane, in sicer kar z vlakom. Simbolično, a resnično,
                čez nekaj dni se je v Novem mestu že soočil z arhivskim gradivom, in sicer z zaboji
                arhiva italijanske divizije Isonzo. Bibra so takoj vpregli v t. i. brigadni agitprop
                in kot tak je z različnimi partizanskimi brigadami prehodil večji del južne
                Slovenije in del Hrvaške, kot propagandni referent 2. VDV brigade pa tudi velik del
                Primorske, kjer se je po lastnih besedah tudi najbolje počutil. Nastopal je na
                mitingih, predvsem pa je nastopal kot predstavnik partizanske »sedme sile« in bil za
                svoja leta pri tem izredno plodovit. Urejal je tudi brigadno glasilo <hi
                    rend="italic">Na straži</hi>. Deloval je predvsem kot partizanski novinar, kar
                je bil v bistvu tudi v bazi Glavnega štaba Jugoslovanske armade za Slovenijo v
                Biogradu na moru in tudi ob koncu vojne, ko je bil pomočnik šefa vojno-civilne
                propagande pri delegaciji SNOS v Prekmurju.</p>
            <p>To svoje delo, ob katerem se je dobro počutil, je nadaljeval tudi prva leta po vojni,
                in sicer kot člankar, komentator in urednik pri <hi rend="italic">Ljudski
                    pravici</hi> in <hi rend="italic">Kmečkem glasu</hi>. Posebej ga je pritegnilo
                komentiranje zunanje politike pri osrednjem partijskem glasilu, kar ga je
                zaznamovalo za vse življenje. Toda pogosto preveč odkrita beseda in pomanjkanje
                potrebnega oportunizma sta ga privedla v konflikt z represivnimi organi nove države.
                Nekateri omenjajo spletko v uredništvu, ki naj bi se dogodila še v kontekstu
                zapoznelega Informbiroja, a kakorkoli že, Udba ga je septembra 1949 aretirala in
                nekaj mesecev je presedel v zaporu. Toda po izpustitvi se je iz načelnih razlogov
                zapletel v nov konflikt z oblastjo, kar je to pot imelo za posledico polletno t. i.
                družbeno koristno delo, med drugim tudi pri gradnji Litostroja. Zatem se je soočil z
                zdravljenjem na psihiatrični kliniki, »napotnico« je izdala policija; zdravljenje se
                je končalo s predčasno invalidsko upokojitvijo. Toda kaj zdaj? Naj bi se človek z
                Bibrovo energijo in razgledanostjo pri petindvajsetih letih zares upokojil? Seveda
                je bilo to nemogoče in po nasvetu dr. Kanonija se je vpisal na študij zgodovine, ki
                ga je leta 1957 na Filozofski fakulteti v Ljubljani tudi uspešno dokončal. Pričelo
                se je drugo, daljše in vsaj za njegove bodoče kolege najpomembnejše razdobje
                njegovega življenja. Po spletu okoliščin je že naslednje leto svojo
                znanstvenoraziskovalno kariero pričel kot asistent na Inštitutu za družbene vede v
                Beogradu in jo čez dobrih deset let nadaljeval na sosednjem Inštitutu za sodobno
                zgodovino. V Beogradu je vztrajal šestnajst let in se leta 1974 končno vrnil v
                Slovenijo na takratni Inštitut za zgodovino delavskega gibanja, zdaj Inštitut za
                novejšo zgodovino. Na slednjem je leta 1992, ne povsem prostovoljno, tudi dočakal
                upokojitev, pri čemer pa je bil seveda še daleč od tega, da bi prenehal z
                raziskovalnim delom.</p>
            <p>V Beogradu se je sprva posvečal proučevanju jugoslovansko-nemških odnosov, s čimer je
                bila povezana tudi njegova disertacija, ki jo je pod naslovom <hi rend="italic"
                    >Nemška narodnostna manjšina v Jugoslaviji s posebnim ozirom na nacistično
                    gibanje</hi> leta 1964 uspešno zagovarjal na Filozofski fakulteti v Ljubljani.
                Samo dve leti kasneje je izšla v knjižni obliki z nekoliko spremenjenim naslovom <hi
                    rend="italic">Nacizem in Nemci v Jugoslaviji 1933–1941,</hi> za katero je prejel
                tudi nagrado Sklada Borisa Kidriča. Nadaljeval je s proučevanjem omenjenih odnosov,
                s pomočjo npr. Fordove štipendije je raziskoval v ameriških in nemških arhivih ter
                zbral veliko novega in pomembnega gradiva nemškega oziroma italijanskega izvora, ki
                je imelo neprecenljiv pomen za spoznavanje položaja Jugoslavije pred in med drugo
                svetovno vojno. Iz tega obdobja omenimo njegovo pomembno razpravo o Simovićevem
                državnem udaru marca 1941, s čimer pa je že nakazal, da se bo težišče njegovih
                raziskav pomaknilo na jugoslovansko-britanske odnose, predvsem v obdobju druge
                svetovne vojne. Pričelo se je obdobje njegovih dolgoletnih raziskav v britanskem
                arhivu Public Record Office (zdaj National Archives), iz katerega je prinašal
                izredno zanimivo in temeljno dokumentacijo, ki jo je s pridom uporabljal v svojih
                številnih razpravah in referatih, deloma pa je arhivske vire tudi objavljal in s
                temi objavami vzbudil zanimanje širše javnosti. Za Bibra je bilo namreč značilno, da
                ni ostajal zgolj v okvirih t. i. akademske znanosti, temveč se je aktivno in včasih
                zelo zagnano spuščal v javne razprave, tudi z izrazito polemično noto, saj je bilo
                očitno, da mu žanr polemike zelo odgovarja in v njih uživa. Posebej gre tu poudariti
                objavo treh serij britanskih dokumentov v zagrebškem <hi rend="italic">Vijesniku u
                    srijedu</hi> v letih 1972 in 1973, v katerih je bil prvič v Jugoslaviji javno
                izpostavljen tudi problem povojnih pobojev. Ob svojih raziskovanjih v tujini je
                navezal tudi mnogo pristnih in posledično plodnih stikov z uveljavljenimi
                zgodovinarji na eni in nekdanjimi zgodovinskimi akterji na drugi strani. V tej zvezi
                se je Biber posebej izkazal in uveljavil na srečanjih jugoslovanskih in britanskih
                zgodovinarjev, med katerimi velja seveda omeniti tisto iz leta 1985 na Brdu pri
                Kranju. Ob in po njem je naš jubilant opravil ogromno dela, kot rezultat pa je
                delovno gradivo s srečanja naslednje leto izšlo v posebni številki revije <hi
                    rend="italic">Borec</hi> pod naslovom <hi rend="italic">Konec druge svetovne
                    vojne v Jugoslaviji</hi>. Še prej je sam nekako tematsko in tudi sintetično
                zaokrožil svoje zbiranje britanskih arhivskih virov, ko je leta 1981 izdal zbornik
                dokumentov s pomenljivim naslovom <hi rend="italic">Tito – Churchill strogo
                    tajno</hi>. Zanj je dobil priznanje v obliki nagrade vstaje slovenskega naroda.
                Zatem je v naslednjem desetletju ali dveh napisal tudi nekaj temeljnih besedil o
                zavezniških misijah med drugo svetovno vojno v Sloveniji. Ko so se nato odpirali
                novi arhivski fondi tudi v Združenih državah Amerike, je Biber pohitel in se
                posvetil raziskavam gradiva ameriškega Urada za strateško službo, na kratko OSS.
                Tudi to gradivo je znal predstaviti slovenski, jugoslovanski in mednarodni strokovni
                javnosti, omenimo samo razpravo o neuspeli misiji Roberta McDowella, v vrstah bivših
                partizanov pa je seveda odmevala objava poročila Petra Wilkinsona o slovenskem
                partizanstvu. Ob tem gre dodati, da Biber zbranega gradiva ni skrival pred kolegi,
                temveč jim je na zadevne prošnje z njim vedno rad pomagal, tudi podpisanemu, s tem,
                da je vsaj kolega dr. Toneta Ferenca z veseljem uvedel v delo v do tedaj za našo
                javnost še nekoliko »eksotičnih« britanskih in ameriških arhivih.</p>
            <p>Tudi z že omenjenimi stiki s tujimi (in jugoslovanskimi) kolegi se je Biber visoko
                povzpel tudi v širših strokovnih asociacijah. Bil je predsednik jugoslovanskega
                komiteja za zgodovino druge svetovne vojne, po letu 1991 pa predsednik njegove
                slovenske različice. Leta 1985 je postal celo podpredsednik mednarodnega komiteja za
                zgodovino druge svetovne vojne in ob tem še član uredniškega odbora referenčne
                revije <hi rend="italic">Revue d'histoire de la deuxième guerre mondiale</hi>.
                Njegova bibliografija obsega nekako 250 enot, od tega je le nekaj samostojnih
                publikacij; za današnje standarde je to morda malo, toda poudariti je treba, da gre
                pri skoraj tretjini od teh enot za temeljne in izvirne znanstvene razprave, mnogo pa
                je tudi referatov z domačih in mednarodnih znanstvenih srečanj. V zadnjem desetletju
                je iz zdravstvenih razlogov opustil aktivno raziskovanje, še zmeraj pa je marsikomu
                rad pomagal z nasveti in dokumenti. Kar zadeva slednje, naj povemo, da je svojo
                obširno zbirko britanskih arhivskih dokumentov predal dr. Jožetu Pirjevcu, ki vsaj v
                določenih segmentih nadaljuje njegovo raziskovalno smer. Prav za zadnje obdobje pa
                velja poudariti, da je od leta 2010 po zaslugi internetne strani <ref
                    target="http://www.sistory.si">www.sistory.si</ref> digitalizirana knjiga <hi
                    rend="italic">Nacizem in Nemci v Jugoslaviji 1933–1941</hi> dostopna tudi
                širšemu in predvsem mlajšemu zainteresiranemu bralstvu.</p>
            <p>Za zaključek in v spodbudo naj tudi ob tej priložnosti Dušanu Bibru zaželimo predvsem
                veliko zdravja in dosti spremljajoče vedrine duha.</p>
        </body>
    </text>
</TEI>
