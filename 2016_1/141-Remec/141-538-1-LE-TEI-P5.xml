<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Andrej Studen, Neprilagojeni in nevarni. Podoba in status Ciganov v
                    preteklosti. Ljubljana: Inštitut za novejšo zgodovino, 2015, 242 str.</title>
                <author>Meta Remec</author>
            </titleStmt>
            <editionStmt>
                <edition><date>2016-03-29</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/134</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-03-31</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Meta Remec</docAuthor>
        </front>
        <body>
            <p>Andrej Studen se v svojem zadnjem delu loteva marginalne skupine »par excellence«.
                »Divji Cigani«, »na rob potisnjeni Drugi« so, od 15. stoletja naprej, ko so se prvič
                pojavili na evropskih tleh, vzbujali predvsem veliko nezaupanja in sumničavosti. Iz
                usmiljenja vrednih romarjev so se namreč precej hitro spremenili v »umazane tatove
                in lažnivce, smrdljive in nevarne potepuhe, neukrotljive divjake in celo gnusne
                ljudožerce«. Avtor dela nas spretno vodi po poti tega razvoja, razčlenjuje in
                analizira vzroke za obrat v javnem mnenju ter nas popelje tudi do posledic, ki jih
                je imelo naraščajoče sovraštvo do te populacije. Korenine rasizma in njegove
                tragične posledice predstavlja pregledno in nadvse nazorno, saj svojo pripoved gradi
                na arhivskem gradivu in tudi na etnoloških, antropoloških in kriminoloških tekstih,
                ki so izhajali od konca 18. pa do sredine 20. stoletja. Gre za obdobje, ko se je
                začel znanstveni pristop k preučevanju romske populacije, njihovih fizioloških in
                kulturnih značilnosti. Slednji pa seveda ni prinesel odprave predsodkov, temveč je
                stoletja staro in zakoreninjeno sovraštvo le premaknil iz območja praznoverja ter ga
                postavil na kvazi znanstvene temelje.</p>
            <p>V prvem delu analizira glavne elemente, ki so skupaj ustvarjali podobo umazanih in
                neprilagojenih hudodelcev, osnovo predsodkom, ki še danes v veliki meri krojijo
                podobo Romov. Že razsvetljenski tisk, ki je poudarjal pomen prevzgoje ljudstva, je
                Rome oz. Cigane označil za neprevzgojljive, avtor pa s povzemanjem glavnih tez
                prikaže osnovne predpostavke, na katerih so takratni avtorji utemeljevali njihovo
                različnost in tujost evropski kulturi in evropskemu civiliziranemu človeku. Rome so
                ves čas prištevali med manjvredna ljudstva in jih postavljali ob bok Hotentotom,
                Pigmejcem, Laponcem, Eskimom in črnskim prebivalcem Afrike, ki naj bi jih povezoval
                »oduren, nepozaben vonj«. Bolj ko so v javnost prodirale ideje o pomenu higiene,
                večji odpor so vzbujali. Še več, avtor pokaže, da sta njihova telesni vonj in
                pomanjkljiva higiena postala dokaza njihove neciviliziranosti, nespodobnosti,
                moralne oporečnosti, okrutnosti, pohote in še česa, dokazno moč pa so temu
                priznavali celo moderni kriminalisti in kriminologi. Avtor v delu prikaže, da so
                ljudsko domišljijo, ki že sicer ni poznala meja, še dodatno razplamtevali pisci in
                izvedenci različnih strok, ki so Romom pripisovali različne nenavadne značilnosti.
                Cigani naj bi tako imeli kosmate podplate, zaradi katerih so se lahko premikali
                skoraj neslišno in bili zelo uspešni pri svojih tatinskih ukanah, kot dokaz njihove
                barbarskosti pa so pogosto navajali tudi njihove prehranjevalne navade. Uživanje
                mačk, vran, ježev, veveric, lisic in drugih divjih živali se je zdelo že samo po
                sebi nekrščansko in divje. Naslednji razširjen predsodek, ki je Rome uvrščal med
                polljudi oz. celo ljudi, ki jih je evolucijski tok zaobšel, je bilo uživanje
                mrhovine, avtor pa v delu prikaže, da se je glavni tabu vendarle skrival nekje
                drugje. Romi naj bi namreč bili evropski ljudožerci, kar je med preprostim ljudstvom
                vzbujalo grozo, gnus in paničen strah, med izobraženci pa strah pred degeneracijo in
                propadom naroda.</p>
            <p>V drugem delu se avtor posveti osnovam kriminalizacije Romov in predvsem zelo
                razširjene teze o prirojeni nagnjenosti k tatvinam in prevaram. V delu lahko
                preberemo, da so poskusi prevzgoje in socializacije Romov sicer obstajali že od
                časov vladanja Marije Terezije, da pa se je proti koncu 19. stoletja vzpostavila
                »nova, izrazito rasistična faza gledanja na Cigane«, kar je nedvomno vplivalo tudi
                na stališča znanstvene kriminologije. Avtor analizira odmik od razsvetljenskih
                poskusov prisilne integracije in asimilacije, kar sta Marija Terezija in Jožef II.
                poskušala doseči predvsem z odvzemi otrok in prisilnim delom, in prikaže razvoj
                sodobne kriminologije, ki je Rome proglasila za »raso kriminalcev«, ki je ni bilo
                mogoče prevzgojiti in izboljšati, temveč le odstraniti, da ne bi okužila in
                izpridila večinskega prebivalstva. Psihologija in psihiatrija sta kot razvijajoči se
                znanosti k temu seveda dodali svoj lonček, saj so v javnost začele prihajati teze o
                duševnih značilnostih Romov, ki so bile dedne in neizbrisljive, zaradi česar bi se
                vsak poskus prevzgoje izkazal za neuspešnega in nesmiselnega. V zadnjem delu knjige
                avtor analizira posledice sovraštva, rasnega razlikovanja in teorije degeneracije,
                ki se je poleg Judov najbolj dotikala prav romske populacije. Politiko rasne
                selekcije je v takratnem obdobju prevzelo več držav, v največji meri pa so jo seveda
                udejanjili v nacistični Nemčiji. Studen v svojem delu obravnava dolgo zamolčani <hi
                    rend="italic">porajmos</hi>, pregledno pa predstavi zločine nad romskim
                prebivalstvom, ki so se med drugo svetovno vojno zgodili na Slovenskem – od
                internacij v različna italijanska in nemška koncentracijska taborišča do množičnih
                pobojev, ki so jih izvedle nemške okupacijske sile in tudi partizanske enote.
                Časovni lok avtor zaključi s kratkim prikazom romske problematike v času socializma,
                ko je cigansko vprašanje postalo del izgradnje novega socialističnega človeka. Kot
                večna tema se pojavljajo zahteve po trajni naselitvi, po prevzgoji in doslednem
                obveznem šolanju otrok. V duhu povojnega optimizma so namreč verjeli, da bodo stalna
                naselitev, trajnejše oblike zaposlovanja Romov ter higienski nadzor nad njimi in
                njihovimi prebivališči postopno zmanjševali razlike med Romi in večinskim
                prebivalstvom ter postopno omilili nezaupanje, ki so ga »civili« gojili do
                nezaželenih sosedov. Avtor dokazuje, da do tega premika ni prišlo, da so odnosi
                ostajali napeti, izolacijo pa so ohranjali celo tisti Romi, ki so se uspeli
                zaposliti in so v tem pogledu predstavljali svetel zgled. Nekoliko več optimizma je
                vzbujala prevzgoja romske mladine in njeno vključevanje v različna športna in
                kulturna društva ter delovne brigade. Nezaupanje je kljub temu ostajalo še kako
                živo, deloma zaradi zakoreninjenih predsodkov, deloma pa zaradi kriminalitete, ki je
                okoliško prebivalstvo utrjevala v prepričanju, da »Cigan ostane cigan«.</p>
            <p>Delo vsekakor predstavlja novost na področju slovenskega zgodovinopisja in bo
                predstavljalo osnovo za prihodnje raziskave romske problematike in tudi problematike
                drugih marginalnih skupin. Je pomemben prispevek k zgodovini rasizma in
                iracionalnega strahu pred tujim, drugačnim in neznanim ter kot tak osvetljuje
                korenine predsodkov in strahu, ki v mnogočem determinirajo tudi sodobni čas.</p>
        </body>
    </text>
</TEI>
