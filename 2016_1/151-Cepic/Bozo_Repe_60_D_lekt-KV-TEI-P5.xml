<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Božo Repe – šestdesetletnik</title>
                <author>
                    <name>
                        <forename>Zdenko</forename>
                        <surname>Čepič</surname>
                    </name>
                </author>
            </titleStmt>
            <editionStmt>
                <edition><date>2016-05-16</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/151</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-05</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Zdenko Čepič</docAuthor>
        </front>
        <body>
            <p>Ko nekoga poznaš dolgo, tako kot podpisani prof. dr. Boža Repeta, zgodovinarja,
                univerzitetnega profesorja Oddelka za zgodovino Filozofske fakultete Univerze v
                Ljubljani, in ko poznaš Boža kot tistega človeka, ki je nenehno dejaven in stalno
                sledi intelektualnemu izzivu, se ti zdi spoznanje, da je postal šestdesetletnik,
                nekako nenavadno. Čas kot merilo trajanja vsega in vsakogar je tako »ujel« tudi
                Boža, sicer po videzu in zlasti po obnašanju ter delovanju na strokovnem,
                zgodovinopisnem in širšem publicističnem, družbenoangažiranem področju večnega
                mladeniča. Pa ne v smislu Doriana Graya in njegove slike, čeprav mu samozavesti in
                tudi določene mere samovšečnosti ne manjka. Sta pa ti osebnostni lastnosti pri Božu
                Repetu glede na njegovo dejavnost zgodovinarja v veliki meri precej upravičeni. In
                zanj značilni.</p>
            <p>Božo Repe se je rodil v Spodnjih Gorjah pri Bledu 6. marca 1956. Po srednji šoli v
                Tolminu se je vpisal na Pedagoško akademijo v Ljubljani (smer zgodovina in
                slovenščina), ki jo je končal leta 1979. Študij zgodovine je nadaljeval na
                Filozofski fakulteti v Ljubljani, kjer je leta 1985 diplomiral. V tem času je bil
                zaposlen (od 1982) kot arhivist v arhivu Centralnega komiteja ZKS, nato pa kot
                strokovni sodelavec tega organa pa tudi Marksističnega centra tega političnega
                organa, kar mu zdaj tisti, ki jim Repetovo delo zgodovinarja in družbenoangažiranega
                publicista ni všeč, radi očitajo in jim služi kot dokazilo njegove neverodostojnosti
                kot zgodovinarja. Ja, vsak ima svojo preteklost in Božo se je ne sramuje kot
                marsikateri od njegovih kritikastrov.</p>
            <p>V času službovanja v centralnem komiteju se je začel pojavljati kot zgodovinar in
                takrat je začel tudi s poglobljenim raziskovalnim delom. Za temo svojega
                raziskovalnega dela si je izbral (ker je imel možnost uporabljati takrat še neznano
                arhivsko gradivo, ki ga je hranil Zgodovinski arhiv CK ZKS) eno bistvenih političnih
                dogajanj v Sloveniji v času druge Jugoslavije, t. i. partijski liberalizem, ki se je
                »dogajal« v okviru Zveze komunistov Slovenije in tudi celotne slovenske države in
                družbe sicer kratek čas, dobrih pet let, od nastopa Staneta Kavčiča kot predsednika
                slovenske »vlade« pa do njegovega padca in odstranitve iz političnega življenja. Gre
                za politično intenzivno dogajanje, ki je v marsičem oblikovalo slovensko prihodnost.
                O tem je napisal obsežno doktorsko disertacijo, ki je domala v celoti temeljila na
                obsežnem partijskem gradivu (večkrat težavnem za branje in razumevanje) z naslovom
                    <hi rend="italic">»Liberalizem« v Sloveniji</hi>, ki jo je leta 1992 uspešno
                zagovarjal na Filozofski fakulteti v Ljubljani. Še isto leto je to delo izdal v
                knjigi z enakim naslovom, ki je izšla sicer kot redna številka revije <hi
                    rend="italic">Borec</hi> (št. 9—10, zato so strani različno navedene; kot
                številčenje revije in kot številčenje strani knjige). O tej temi je napisal vrsto
                člankov, posebej pa se je k »liberalizmu« Staneta Kavčiča kot poglavitnega
                slovenskega »liberalca« iz vrst komunistov vrnil leta 2009 v knjigi (skupaj z
                Jožetom Prinčičem) <hi rend="italic">Pred časom: portret Staneta Kavčiča</hi>
                (Modrijan, Ljubljana 2009), v kateri sta predstavila bistvene postavke slovenskega
                liberalizma, ki je imel namen reformirati politični sistem in njegovo gospodarstvo
                ter mu dati drugačne možnosti za preživetje. Vsekakor je eden bistvenih Repetovih
                prispevkov za slovensko zgodovinopisje obdelava slovenskega partijskega liberalizma
                kot zgodovinskega dogajanja oziroma procesa.</p>
            <p>Ko je bila delovna skupnost CK ZKS leta 1990 ukinjena, se je bil Repe prisiljen
                zaposliti kot učitelj zgodovine v osnovni in srednji (strokovni) šoli, dokler ni bil
                junija 1992 izvoljen za docenta za novejšo zgodovino na Pedagoški akademiji Univerze
                v Mariboru, kjer je od jeseni istega leta predaval občo in slovensko zgodovino po
                letu 1918. Leta 1994 je začel kot zunanji sodelavec predavati sodobno slovensko
                zgodovino tudi na Oddelku za zgodovino Filozofske fakultete v Ljubljani. Od jeseni
                1996 je bil tam redno zaposlen in že naslednje leto je bil izvoljen za izrednega,
                leta 2002 pa za rednega profesorja. Kot profesor je vsekakor zelo zaposlen, saj je
                bil mentor več kot 420 diplomantom, kar odraža tudi njegovo uspešno pedagoško delo
                pri študentih, ki jim očitno zna zbuditi zanimanje in jih vsaj malo navdušiti za
                sodobno zgodovino. Poleg tega, da je med tistimi, ki imajo na dodiplomskem študiju
                največje število diplomantov, je kot nosilec predmeta o zgodovini Slovencev v 20.
                stoletju bil mentor številnim magistrantom in doktorandom. V letih 1999 do 2001 je
                bil predstojnik Oddelka za zgodovino.</p>
            <p>Raziskovalno področje oziroma časovna premica, ki je stvar Repetovega raziskovalnega
                zanimanja, je zelo dolga. Raziskovalno se »spopada« s sodobno slovensko,
                južnoslovansko in srednjeevropsko zgodovino v t. i. kratkem 20. stoletju. Pri tem so
                njegove raziskave oziroma zgodovinski prikazi zelo široki, čeprav je njegova
                »specialnost« predvsem t. i. politična zgodovina. V tej je njegovo zanimanje
                posvečeno položaju Slovencev v različnih državnih tvorbah, v prvi Jugoslaviji in v
                drugi Jugoslaviji. Poudarek je predvsem na času druge, avnojske Jugoslavije. Glede
                raziskovanja na osnovi poglavitnih zgodovinopisnih metod (uporaba arhivskega
                gradiva) je pravi »pionir« v tovrstnih raziskavah posebnega obdobja v naši
                zgodovini, obdobja ali procesa demokratizacije in osamosvajanja v zadnjem desetletju
                obstoja druge Jugoslavije. Podpisani tvega, da njegova primerjava Boža Repeta z
                Metodom Mikužem ne bo vsem povšeči ali da se bo komu zdela pretirana, a se mu glede
                raziskovanja obdobja demokratizacije in osamosvajanja v slovenski novejši zgodovini
                ponuja primerjava Boža Repeta kot tistega, ki se je začel med slovenskimi
                zgodovinarji prvi ukvarjati s tem na znanstven način z uporabo zgodovinskih virov,
                in prof. Mikuža, ki je bil prvi, ki je zgodovino druge svetovne vojne, zlasti
                narodnoosvobodilnega boja, začel preučevati na tak način. Če je bil (o tem sicer ne
                gre dvomiti!) Metod Mikuž začetnik znanstvenega raziskovanja druge svetovne vojne
                pri nas (tudi v Jugoslaviji), je za Boža Repeta glede preučevanja procesov
                demokratizacije in osamosvajanja v osemdesetih in v začetku devetdesetih let 20.
                stoletja mogoče uporabiti prispodobo, ki jo je za Mikuža glede njegovega
                »pionirstva« pri znanstvenem raziskovanju druge svetovne vojne pri nas uporabil Tone
                Ferenc, namreč, da je bil Mikuž prvi, ki je držal ročico pluga v oranju še
                nedotaknjenega »terena«. Repe je vsekakor pionir (ni mišljeno ideološko, ampak v
                smislu tistega, ki je prvi nekaj storil) znanstvenega preučevanja zadnjega dela
                zgodovinskega obdobja bivanja Slovencev v jugoslovanski državi in njihovega odhoda
                iz nje.</p>
            <p>Na osnovi tega raziskovalnega dela je nastalo njegovo (po sodbi pisca tega zapisa)
                temeljno delo, ki govori o Slovencih v procesu demokratizacije in osamosvajanja od
                sredine osemdesetih let dalje pa do osamosvojitve, <hi rend="italic">Jutri je nov
                    dan: Slovenci in razpad Jugoslavije</hi> (Modrijan, Ljubljana 2012). Knjiga je
                utemeljena na dostopnem arhivskem gradivu državnih in političnih organov. Uporabil
                je vse v Sloveniji takrat (deset let po končanju »procesov« demokratizacije in
                osamosvajanja) dostopne dokumente pa tudi obsežno spominsko gradivo protagonistov
                razpada Jugoslavije. Pri tem je bil Repetov pristop znanstven, saj je upošteval le
                tisto, kar mu je dalo podatke, medtem ko se je izogibal osebnih ocen avtorjev.
                Repetova knjiga je v resnici temeljit (in temeljen) prikaz kronike procesa
                razpadanja jugoslovanske države in slovenskega osamosvajanja. Knjiga prikazuje
                proces razpadanja SFRJ in osamosvajanja Slovenije v šestih vsebinskih poglavjih (<hi
                    rend="italic">Slovenci in federacija</hi>, <hi rend="italic">Oblast in
                    opozicija</hi>, <hi rend="italic">Gospodarski razpad države</hi>, <hi
                    rend="italic">Ustavna osamosvojitev Slovenije</hi>, <hi rend="italic">JLA in
                    Slovenci</hi>, <hi rend="italic">Mednarodni vidik slovenske osamosvojitve</hi>).
                Ker njegovo delo temelji na znanstvenem pristopu in na virih, je presegel raven
                »osamosvojitvene mitologije« in podal zgodovinsko realno podobo razpada Jugoslavije
                in slovenske osamosvojitve. S tem delom o slovenski osamosvojitvi je slovenskemu
                zgodovinopisju postavil merilo, kakšna naj bo predstavitev zgodovinskega dogajanja,
                ki smo ga doživljali, natančneje doživeli. V sklop avtorjevega t. i.
                osamosvojitvenega opusa je treba šteti tudi njegovo najnovejše delo, obsežno
                monografsko predstavitev političnega delovanja Milana Kučana, prvega neposredno
                izvoljenega predsednika slovenske samostojne države, sicer pa enega od ključnih
                dejavnikov demokratizacije Slovenije v osemdesetih letih 20. stoletja (<hi
                    rend="italic">Milan Kučan, prvi predsednik,</hi> Modrijan, Ljubljana, 2015).</p>
            <p>V zadnjem času se je začel intenzivno ukvarjati z družbenimi procesi v samostojni
                Sloveniji. Tako je v prispevku <hi rend="italic">Obljube in dejstva o samostojni
                    slovenski državi</hi> (objavljen v Slovenija v Jugoslaviji, Ljubljana 2015),
                analiziral vrsto obljub političnih strank za volitve 1990, ki so jih te zapisale v
                svoje strankarske programe in uresničitev teh programskih strankarskih pogledov po
                volitvah, natančneje v slovenski samostojni državi.</p>
            <p>V povezavi s to temeljno študijo slovenskega zgodovinopisja o slovenski osamosvojitvi
                velja omeniti drugo temeljno delo o isti temi, istem obdobju in političnih procesih
                v njem, namreč zbirko zgodovinskih virov o demokratizaciji in osamosvajanju v
                Sloveniji. Gre za bistveno gradivo, na katerem je »zgradil« svoj prikaz razpadanja
                Jugoslavije in osamosvajanja Slovenije. Z objavo dokumentov so ti dokumenti postali
                javni in dajejo možnost še drugim raziskovalcem, da na njihovi osnovi predstavljajo
                najnovejšo slovensko zgodovino. Repe je zgodovinske vire o demokratizaciji in
                osamosvojitvi zbral in jih za objavo odbral iz resnično »komaj obvladljive količine,
                ki jo hranijo slovenski arhivi«, kot je zapisal v predgovoru. Dokumenti so iz arhiva
                Predsedstva Socialistične Republike Slovenije, ki je zdaj v Arhivu Republike
                Slovenije (in zato težko dostopen, težje, kot je bil Repetu, ko je to gradivo prvi
                obdeloval), iz Arhiva Republike Slovenije so dokumenti ZKS (iz nekdanjega arhiva CK
                ZKS) in Izvršnega sveta, objavljenih je tudi nekaj dokumentov iz arhiva Sove.
                Nekateri dokumenti so tudi iz osebnih arhivov. Zaradi velikega obsega virov pa tudi
                obsega posameznih dokumentov je celoten proces demokratizacije in osamosvojitve
                prikazal v treh zvezkih. V prvem zvezku (2002) je predstavil opozicijo in oblast ter
                njun odnos, torej proces demokratizacije slovenskega političnega življenja, v drugem
                (2003) pa odnos Slovenije z Jugoslavijo. V tem zvezku je bistven poudarek na
                osamosvajanju. Tretji zvezek (2004) vsebuje dokumente o mednarodnem priznanju
                Republike Slovenije. Kot je mogoče primerjati Repetovo raziskovalno dejavnost o
                zgodovini demokratizacije in osamosvajanja z Mikuževim pionirskim delovanjem na
                znanstveni zgodovini druge svetovne vojne, je te vire mogoče primerjati z izdajami
                virov o graditvi in razvoju slovenske državnosti v 20. stoletju in tistimi iz časa
                po prvi svetovni vojni (<hi rend="italic">Sejni zapisniki Narodne vlade Slovencev,
                    Hrvatov in Srbov v Ljubljani in Deželnih vlad za Slovenijo 1918–1921</hi>, za
                objavo jih je pripravil Peter Ribnikar) in v času druge svetovne vojne (<hi
                    rend="italic">Dokumenti ljudske revolucije v Sloveniji</hi> oz. <hi
                    rend="italic">Dokumenti organov in organizacij narodnoosvobodilnega gibanja v
                    Sloveniji</hi>), oboji pa so vzorčen primer, kako je treba zgodovinske vire
                izdajati. Repe se je tem merilom precej približal in za slovensko zgodovinopisje in
                – gledano širše – zgodovino opravil veliko delo.</p>
            <p>Božo Repe se je sicer ukvarjal oziroma se ukvarja s preučevanjem in predstavljanjem
                zgodovine vsega »kratkega 20. stoletja«. V sodelovanju z dr. Dušanom Nečakom je tako
                napisal knjigi o prvi svetovni vojni <hi rend="italic">Prelom: 1914–1918: svet in
                    Slovenci v 1. svetovni vojni</hi> (Sophia, Ljubljana 2015) – knjiga je leta 2012
                izšla tudi v ruskem jeziku – in o maršalu Svetozarju Borojeviću de Bojni
                (Znanstvenoraziskovalni inštitut FF, Ljubljana 2010). Pri isti založbi sta leta 2008
                izdala pregled obdobja od konca prve svetovne vojne do sredine tridesetih let (<hi
                    rend="italic">Kriza: svet in Slovenci od konca prve svetovne vojne do srede
                    tridesetih let</hi>). Ukvarjal se je tudi z zgodovino druge svetovne vojne. Že
                leta 1988 je pripravil knjigo, v kateri so objavljeni faksimili različnega gradiva o
                kolaboraciji Slovencev med drugo svetovno vojno (<hi rend="italic">Mimo odprtih
                    vrat: zbornik dokumentov</hi>, Borec), lani pa pregled narodnoosvobodilnega boja
                slovenskega naroda med drugo svetovno vojno (<hi rend="italic">S puško in knjigo:
                    narodnoosvobodilni boj slovenskega naroda 1941–1945</hi>, Cankarjeva
                založba).</p>
            <p>Božo Repe je tudi pisec biografij pomembnejših političnih osebnosti druge
                Jugoslavije, Tita, Edvarda Kardelja, Borisa Kidriča, Staneta Kavčiča, Staneta
                Dolanca in Milana Kučana, katerih življenje in zlasti njihovo politično delovanje je
                predstavil v knjigi z zgovornim naslovom <hi rend="italic">Rdeča Slovenija: tokovi
                    in obrazi iz obdobja socializma</hi> (Sophia, Ljubljana 2003). Lani ob koncu
                leta je izšel njegov prikaz političnega življenja politika Milana Kučana, ki ga je
                pripravljal več let. V javnosti je to delo vzbudilo veliko zanimanje in mnoge
                odzive, pozitivne in negativne, zaradi »predmeta«, o katerem govori Repetovo
                delo.</p>
            <p>Težko je v takšnem preglednem članku predstaviti vse delo zgodovinarja Boža Repeta,
                saj sodi med najplodnejše slovenske zgodovinarje, zdaj in najbrž v vsej zgodovini
                slovenskega znanstvenega zgodovinopisja. Po sistemu Cobiss, ki »meri« dejavnost
                posameznih raziskovalcev, je število del, ki so povezana z Repetom, vključno z
                diplomskimi nalogami, magistrskimi nalogami in doktorati, pri katerih je bil mentor,
                1675 (do konca leta 2015). Je avtor sedemnajstih znanstvenih, šestih strokovnih
                monografij, velikega števila izvirnih in preglednih znanstvenih člankov, poglavij v
                monografskih publikacijah itd. Sodeloval je na veliko znanstvenih srečanjih
                (konferencah, simpozijih) doma in v tujini, imel veliko število predavanj in dal
                mnogo intervjujev, napisal pa je resnično veliko preglednih in poljudnih člankov ter
                kolumen, ki so dejansko zgodovinopisni članki, namenjeni predstavitvi vprašanj
                sodobne zgodovine. Vsekakor je Božo Repe pravi ambasador slovenskega zgodovinopisja
                »kratkega 20. stoletja« doma in v tujini. Njegovi članki in tudi knjige so v
                različnih jezikih objavljeni v mnogih državah. Je tudi med največkrat citiranimi
                slovenskimi zgodovinarji, pri čemer prednjačijo njegova dela z osamosvojitveno
                tematiko. Ta je vsekakor tista, ki je Repeta najbolj proslavila, in z njo si je
                postavil »spomenik«.</p>
            <p>Leta 1996 je na Univerzi Vytautas Magnus v Kaunasu (Litva) en semester predaval o
                sodobni balkanski zgodovini. S predavanji je gostoval tudi na dunajski, graški,
                bratislavski, skopski univerzi, na praški Karlovi univerzi in na univerzi v
                Trandheimu na Norveškem. Z referati je sodeloval na resnično številnih znanstvenih
                srečanjih v tujini, kjer je tudi večkrat raziskoval in študiral (Österreichische
                Ost- und Südosteuropainstitut na Dunaju, Institut d’histoire du temps présent v
                Parizu). Sodeloval je v več bilateralnih zgodovinskih komisijah, ki so
                »razčiščevale« odnose med posameznimi narodi in njihovimi državami ter Slovenci v
                zgodovini, je pa tudi sodelavec oziroma član mnogih mednarodnih zgodovinopisnih
                projektov.</p>
            <p>V tujini je sodeloval tudi v zvezi z eno od svojih strokovnih dejavnosti. Božo Repe
                se je namreč zelo veliko in zelo zavzeto ukvarjal z vprašanji pouka zgodovine v
                šolah. Kot predavatelj in aktivni udeleženec se je leta 1994 udeležil
                štiritedenskega seminarja o izobraževanju na UCLA (ZDA) in bil eden od zunanjih
                ocenjevalcev za nacionalne standarde pouka državljanske vzgoje in podobnih predmetov
                v ZDA. V okviru nevladne organizacije Center for Democracy and Reconciliation in
                Southeast Europe že leta aktivno sodeluje pri pripravi učnih gradiv in izobraževanju
                učiteljev v jugovzhodni Evropi. V letih 1996–1998 je »doma« vodil predmetno komisijo
                za zgodovino, ki je prenovila vse učne načrte za pouk zgodovine v osnovnih, srednjih
                in poklicnih šolah, bil je član komisije za gimnazije in član Nacionalnega
                kurikularnega sveta. Pri Svetu Evrope deluje v komisijah in projektih, ki se
                ukvarjajo z raznimi vidiki pouka zgodovine, še zlasti pa s prenovo v državah
                jugovzhodne Evrope. Je tudi avtor in soavtor treh šolskih učbenikov, enega
                osnovnošolskega (<hi rend="italic">Naše stoletje</hi>, soavtorja Dušan Nečak in Ana
                Nuša Kern; ta je v različici prilagojen tudi za pouk v madžarščini) in dveh
                srednješolskih (<hi rend="italic">Naša doba: oris zgodovine 20. stoletja: učbenik za
                    4. razred gimnazije</hi>, DZS, Ljubljana 1995 (1. izdaja); <hi rend="italic"
                    >Sodobna zgodovina: zgodovina za 4. letnik gimnazij</hi>, Modrijan, Ljubljana
                1998). Vsi so doživeli že več izdaj, npr. učbenik za zadnji razred osnovne šole <hi
                    rend="italic">Naše stoletje</hi> je lani doživel že deveto izdajo. Prvič je
                izšel že leta 1998, kar lahko pomeni, da je bil napisan tako, da mu stalno
                posodabljanje (ali dopolnjevanje in spreminjanje zgodovine kot procesa, ki se dogaja
                v slovenski politiki in posledično družbi) ne škodi. Je tudi avtor enega
                univerzitetnega učbenika (skupaj z Dušanom Nečakom, 2003) in več drugih študijskih
                oziroma učnih gradiv.</p>
            <p>Bil je sodelavec Enciklopedije Slovenije, za katero je napisal nekaj gesel, v katerih
                je kot prvi predstavil določeno zgodovinsko problematiko. Kot urednik za obdobje po
                drugi svetovni vojni in kot pisec največjega števila prispevkov, kratkih, a zelo
                povednih člankov o ključnih dogodkih, ki so imeli širšo »dimenzijo« v razvoju
                Slovencev in Slovenije, je bil eden ključnih sodelavcev pri pripravi <hi
                    rend="italic">Slovenske kronike XX. stoletja</hi> (Nova revija, Ljubljana 1996).
                Je tudi avtor obsežnega enciklopedičnega gesla o balkanskih vojnah (mišljene so
                vojne na ozemlju nekdanje jugoslovanske države po njenem razpadu), ki ga je napisal
                za <hi rend="italic">Encyclopedio of Human Rights</hi> (Oxford University Press,
                Oxford, New York 2009). Repe glede na število navedb v različnih bazah podatkov o
                citiranosti sodi med najbolj citirane slovenske zgodovinarje doma in v tujini, kjer
                je zanimanje za razpad Jugoslavije med zgodovinarji veliko.</p>
            <p>Vsekakor je težko našteti vsa znanstvena dela Boža Repeta, s katerimi se je umestil
                med najvidnejše (in zlasti najplodnejše) slovenske zgodovinarje, še težje pa je
                spremljati Božovo t. i. publicistično dejavnost ter njegove nastope s predavanji in
                številne intervjuje, v katerih mnogokrat predstavi kakšno novo zgodovinsko dejstvo
                ali poda oceno zgodovinskega dogajanja.</p>
            <p>Med eno od značilnosti Repetovega delovanja kot zgodovinarja sodi tudi ukvarjanje z
                vprašanji zgodovinopisja, oblikovanja zgodovinske zavesti in uporabe zgodovine v
                javnosti. Njegovo publicistično delovanje, ki je tesno povezano z njegovim
                strokovnim raziskovalnim in pedagoškim delovanjem, se tako kaže v člankih z
                zgodovinopisno vsebino, v katerih komentira zgodovinska dejstva in ocenjuje dosežke
                zgodovinopisja. Gre za svojevrsten način približevanja zgodovine oz. zgodovinopisja
                ljudem z določenimi temami, ki so aktualne v družbi, zlasti v njenem političnem
                (politikantskem) delu oz. delovanju tistih, ki uporabljajo zgodovino po
                samopostrežnem načelu, tako da iz zgodovinskega konteksta vzamejo tisto, kar za
                svoje politične namene in cilje trenutno potrebujejo, in to uporabijo, natančneje
                zlorabijo. Temu se Repe s svojo strokovno angažiranostjo zgodovinarja z obširnim
                znanjem upira v svojem publicističnem delovanju. Pri tem jasno predstavi zgodovinska
                dejstva, jih razlaga, pojasnjuje in tudi izraža svoje mnenje oziroma ocenjuje.
                Nemalokrat je tudi nekoliko oseben, kar je pač posledica dejstva, da smo slovenski
                zgodovinarji »velika družina« s svojimi »družinskimi« skrivnostmi in zamerami.
                Posebna vrsta tovrstnega zgodovinopisnega delovanja Boža Repeta, z namenom
                približevanja zgodovine ljudem, so njegove kolumne (v resnici gre za dokaj dolge
                članke) v tedniku <hi rend="italic">Mladina</hi>, ko v sicer precej dolgih člankih z
                aktualno zgodovinopisno vsebino predstavlja in pojasnjuje določene aktualne (v
                določenem trenutku glede na položaj v državi in družbi) zgodovinske dogodke,
                dogajanja in širše procese. Podobne aktualne zgodovinopisne zapise je objavljal tudi
                v drugih časnikih in časopisih. Pri tej »uporabi zgodovine v javnosti in za javnost«
                ne gre zanemariti mnogih intervjujev v različnih medijih, v katerih je pojasnjeval
                marsikatero zgodovinsko »resnico«, o kateri so ga spraševali novinarji. Kot polemik
                – družbenoangažirana osebnost – je zato na eni strani spoštovan, saj kot zgodovinar
                nastopa z namenom nezlorabljanja dejstev in t. i. resnice, na drugi strani pa pri
                tistih, ki jim z dejstvi ugovarja, in zaradi svojega političnega angažmaja in
                jasnega političnega oziroma svetovnonazorskega prepričanja domala osovražen in
                zaničevan. Je »trn v peti« določenim političnim osebam in njihovim krogom. V njem
                vidijo svojega »sovražnika«, pri čemer se proti Repetovem delu zgodovinarja
                poslužujejo najrazličnejših načinov. Tudi poskusa sežiganja knjige, ki jo je
                napisal, v kateri je zgodovinopisno obdelal in predstavil osebnost njihovega
                poglavitnega političnega »sovražnika«.</p>
            <p>Zaradi svoje angažiranosti kot zgodovinar-publicist pa tudi (ali predvsem) zaradi
                svojega raziskovalnega, znanstvenega dela sodi dr. Božo Repe med (naj)vidnejše
                slovenske zgodovinarje svoje generacije. Ne bom pa veliko pretiraval, če Boža (in
                njegovo delo zgodovinarja, raziskovalca, profesorja in publicista) ocenim kot
                pomembnejšega slovenskega zgodovinarja tudi širše, ne le generacijsko. </p>
            <p>Zaključim lahko z »vse najboljše« Božu Repetu ob življenjskem jubileju pa tudi z
                željami za uspešno nadaljnjo raziskovalno dejavnost.</p>
        </body>
    </text>
</TEI>
