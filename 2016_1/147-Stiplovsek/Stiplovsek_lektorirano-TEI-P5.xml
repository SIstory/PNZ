<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Jure Gašparič, Izza parlamenta: zakulisje jugoslovanske skupščine
                    1919–1941. Ljubljana: Založba Modrijan, 2015, 222 str.</title>
                <author>
                    <name>
                        <forename>Miroslav</forename>
                        <surname>Stiplovšek</surname>
                    </name>
                </author>
            </titleStmt>
            <editionStmt>
                <edition><date>2016-03-31</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/147</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-03-31</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Miroslav Stiplovšek</docAuthor>
        </front>
        <body>
            <p>Za slovensko zgodovinopisje je bil velika spodbuda za intenzivnejše preučevanje
                parlamentarizma nastanek Republike Slovenije leta 1991, s katerim je povezano tudi
                oblikovanje prvega slovenskega parlamenta z vsemi zakonodajnimi in drugimi
                pristojnostmi. To raziskovalno nalogo je posebej poudaril simpozij Slovenci in
                država leta 1994 na Slovenski akademiji znanosti in umetnosti, glede odnosa
                Slovencev do parlamentarizma v avstrijskem obdobju (1861–1919) in tudi v času prve
                in druge Jugoslavije ter po slovenski osamosvojitvi.</p>
            <p>V preučevanju najstarejšega obdobja parlamentarizma je ledino oral akademik Vasilij
                Melik, od začetka devetdesetih let pa je dr. Jure Gašparič, višji znanstveni
                sodelavec na Inštitutu za novejšo zgodovino, poleg sebe naštel še osem
                zgodovinarjev, ki so napisali tehtne političnozgodovinske študije o parlamentarni
                problematiki. Večina raziskovalcev je bila »v glavnem usmerjena v klasične politične
                analize in zgodovinarske interpretacije«, v zadnjem času pa so parlamenti v vedno
                večji meri predmet interdisciplinarnih in kompleksnih raziskav. V novejših pristopih
                »so v ospredju antropološki vidiki delovanja parlamenta, jezikovne analize
                političnega govora, analize ustnih virov in obsežne kvantitativne konceptualne
                analize parlamentarnega govora«. Parlament ni le osrednje predstavniško in
                zakonodajno telo v državi, »temveč tudi in zlasti izrazito politična institucija«,
                ki ima »tudi širšo družbeno funkcijo« (str. 11–12). Zato je pri opisovanju
                parlamentarne dejavnosti v ospredju zgodovina politike ter osvetlitev različnih
                načinov praks in mentalitete udejanjanja politične moči.</p>
            <p>Avtor se je v svojem delu o parlamentarizmu v prvi Jugoslaviji osredotočil predvsem
                na prikaz ravnanj poslancev in njihovih političnih strank s poudarkom na problemih,
                ki so jih razdvajali. Delo nemškega zgodovinarja Thomasa Mergla, <hi rend="italic"
                    >Parlamentarische Kultur in der Weimer Republik</hi>, mu je bilo v precejšnji
                meri konceptualna usmeritev, pri čemer oba obravnavata tudi isto obdobje. Dodamo naj
                še, da je Gašparič član vodstva mednarodnega združenja raziskovalcev
                parlamentarizma, ki se imenuje European Information and Research Network on
                Parliamentary History.</p>
            <p>Avtor je svoje delo o različnih plasteh jugoslovanskega parlamentarizma med prvo in
                drugo svetovno vojno smotrno razdelil na trinajst poglavij in številna podpoglavja.
                Po uvodnem prikazu slovesnosti ob začetku delovanja Ustavodajne skupščine januarja
                1921 je opisal vse zgradbe, v katerih je deloval jugoslovanski parlament. Monarh
                Aleksander se je zavedal simbolične povezave parlamentarne zgradbe in parlamenta kot
                institucije. Po začasnih rešitvah prostorskih težav zanj je poskrbel za izgradnjo
                monumentalnega Doma Narodne skupščine, pri čemer je prvi predsednik ustavodajne
                skupščine dr. Ivan Ribar kot paradoks poudaril, da je bil »neparlamentarna« oseba.
                Avtor je temu mnenju nasprotno ocenil, da kralj Aleksander parlamenta ni imel za
                neko idealno rešitev, ga je pa po neki »različici vsaj toleriral« (str. 19) v obliki
                psevdoparlamentarne ureditve, ki jo je udejanjil z oktroirano ustavo leta 1931. Po
                njej so poslanci in senatorji za nekaj let dobili prostore v nekdanjem gledališču,
                parlament pa je dejansko postal »kar je že simbolno bil – teater« (str.15). Dom
                Narodne skupščine je bil dograjen leta 1936 in v njem je v drugi Jugoslaviji
                delovala zvezna skupščina. Pri njegovi umetniški opremi so imeli tehten delež tudi
                slovenski likovni umetniki.</p>
            <p>Poglavje <hi rend="italic">Parlament in vlada</hi> je edino, ki je napisano po vzoru
                starejših raziskovalcev parlamentarizma. V njem je Gašparič zlasti po relevantni
                literaturi prikazal poglavitne značilnosti razvoja jugoslovanskega parlamentarizma
                od Začasnega narodnega predstavništva iz leta 1919 do konca parlamentarne
                demokracije z razpustitvijo Narodnega predstavništva leta 1939.</p>
            <p>V naslednjih dveh poglavjih je avtor plastično osvetlil ekscese v pojmovanju
                demokracije in v politični kulturi, ki so povzročili viharno vzdušje v
                jugoslovanskem parlamentu in v dvajsetih letih vplivali na postopno ohromitev
                njegovega delovanja, v omiljeni obliki pa so se kazali zlasti v drugi polovici
                tridesetih let tudi v »postdiktatorski skupščini«. Uvodoma je podrobno predstavil
                parlamentarna pravila, za katera je ugotovil, da so bila »po vsebini in duhu moderna
                in praktična« (str. 62), primerljiva s poslovniki drugih evropskih parlamentov. V
                njih so bile tudi omejitve za razprave, v katerih poslanci niso smeli posegati v
                zasebnost svojih kolegov in jih žaliti. Toda prav v tem pogledu so se dogajale
                številne kršitve, zaradi katerih se je parlament prevečkrat spremenil v
                »vašarište«.</p>
            <p>To so pokazale že redne vsakoletne razprave o proračunu, ki so ga morali poslanci
                sprejeti ne le zaradi normalnega funkcioniranja državnih institucij, temveč tudi za
                zagotovitev svojih plač. Finančni zakon, ki je bil jugoslovanska zakonodajna
                posebnost, je zrcalil tudi nezmožnost, da bi strankarsko razcepljen parlament
                dosegel ureditev pomembnih problemov s sprejetjem ustreznih zakonov. Zato so v
                finančni zakon ministrstva in vlada uvrstili številne uredbe, sklepe in druge akte
                ter določili sredstva za njihovo izvajanje. V ta t. i. zakonski omnibus pa so tudi
                posamezni poslanci uspeli vključiti zadeve za svojo osebno korist. Proračunske
                razprave so poslancem omogočale oblikovanje stališč do vseh perečih problemov v
                državi. Toda govorniki so »velikokrat prestopili meje spodobnega in bili žaljivi,
                destruktivni ter celo nasilni«. Obkladali so se s številnimi neparlamentarnimi
                izrazi, kar je povzročalo viharne reakcije in predsedujoči je moral za umiritev
                strasti tudi večkrat prekiniti seje in kaznovati posamezne poslance z izključitvijo
                iz njih. V takih razmerah je bilo delo skupščine po letu 1925 »povsem paralizirano«
                (str. 64–65), medtem ko je v začetnem obdobju do neke mere še uspela opravljati
                svojo zakonodajno funkcijo. Višek prekoračitve parlamentarne dopustnosti pa je bil
                škandal leta 1927, ko je opozicija v dokaz upravičenosti interpelacije na notranjega
                ministra glede policijskega nasilja privedla v skupščinsko dvorano pretepenega
                golega človeka. O zgražanju zaradi te »gledališke igre« je pisalo tudi tuje
                časopisje.</p>
            <p>Gašparič je tudi opisal, kako so verbalna zmerjanja in obračuni prerasli v fizične
                spopade in celo streljanja. Podrobno je osvetlil zločin vladnega poslanca junija
                1928, ko so bili žrtve njegovega streljanja poslanci Kmečko-demokratske koalicije,
                in poskus atentata na premierja Milana Stojadinovića marca 1936, do posameznih
                odmevnih političnih atentatov pa je prišlo tudi zunaj parlamenta. V njem oziroma v
                politiki je v prvi Jugoslaviji »pogosto izbruhnilo nasilje«, tudi do take stopnje,
                »da je tekla kri« (str. 101). Ta nizka raven politične kulture je bila po avtorjevi
                oceni pogojena »predvsem z različno kulturno-zgodovinsko in politično dediščino
                območij, ki so se spojila v jugoslovansko državo« (str. 75). Ravnanje poslancev je
                izzvalo tudi njihovo spoznanje, da pomembne odločitve sprejemajo zunajparlamentarni
                dejavniki. Tudi vlada je postala pomembnejša od parlamenta. Za nasilje v parlamentu
                v dvajsetih letih bi bila po Gašpariču mogoča cinična ugotovitev, da je »bilo dokaz
                vsaj delne demokratičnosti političnega prostora« (str. 101) v primerjavi s
                tridesetimi leti, ko je režim Jugoslovanske nacionalne stranke umiril delovanje
                poslancev, v drugi polovici tridesetih let pa so prav njeni predstavniki uprizarjali
                »divje obstrukcije« proti skupščinski večini Jugoslovanske radikalne zajednice.
                Poglavje <hi rend="italic">Poslanci in korupcija</hi> osvetljuje, kako parlament ni
                bil sposoben reševati velikega problema prve Jugoslavije. Gašparič je navedel
                primere kupovanja glasov poslancev in jalovo delo parlamentarnih preiskovalnih
                komisij za razkritje korupcijskih poslov javnih oseb, zlasti iz radikalne stranke.
                Razmah korupcije je ilustriral tudi z delom Miroslava Krleže.</p>
            <p>Delovanje skupščinskih uradnikov, stenografov, policije in drugih uslužbencev,
                število rednih in honorarnih uslužbencev je v tridesetih letih naraslo na okoli 280,
                je avtor popestril tudi z zanimivimi zgodbami. Prav tako je poglavje o poslancih in
                poslanskih klubih začel z anekdotami o najbolj vidnih politikih. Prikazal je
                relacijo med poslanci in političnimi strankami, ki so v parlamentu videle organ za
                uresničevanje svojih hotenj. Po predstavitvi lastnosti, ki so bile pri poslancih
                zaželene, je v več tabelah prikazal njihovo poklicno strukturo po vseh volitvah,
                posebej za slovenske poslance. Med poslanci je bilo največ visokih državnih
                funkcionarjev, bivših ministrov in uradnikov, različnih izobražencev, posebej
                pravnikov, pa je bila v vsakem sklicu najmanj četrtina, s čimer so stranke
                zagotavljale sposobne ljudi za uresničevanje svojih interesov. Gašparič je ta prikaz
                sklenil z ugotovitvijo, da poklicna struktura ni bila vedno »v korelaciji z
                zamišljeno in zaželeno obliko politične kulture« (str. 143).</p>
            <p>Tako kot na številnih drugih področjih funkcioniranja parlamentarizma je tudi glede
                poslanskih plač in imunitete avtor primerjal jugoslovansko prakso z ureditvijo tega
                vprašanja zlasti v evropskih parlamentih. Ureditev poslanskih plač v prvi
                Jugoslaviji je bila solidna, število tistih, ki so želeli živeti od politike, pa je
                bilo večje od števila resnih političnih delavcev. Glede plač in imunitete je
                ugotovil, da se njihovo stanje ni spremenilo za slovenske poslance, ko ga je
                primerjal za avstrijski državni zbor in jugoslovansko skupščino. Glede poslanske
                imunitete v praksi je ugotovil, da je skupščinska večina upravičenost poslancev do
                nje presojala z vidika lastnih političnih interesov in notranjepolitičnih razmer v
                državi. Avtor je osvetlil tudi »slabosti« poslancev in politikov iz vseh okolij in
                različnih političnih strank, ki so radi tudi »polumpali« v skupščinskem bifeju. V
                sklepnem poglavju je opisal tudi priprave Narodne skupščine na delovanje v vojnih
                razmerah, ki so se začele leta 1939. Vsi predlogi pa so ostali le na papirju, kar je
                tudi »zadnji pokazatelj pomena parlamenta v tridesetih letih 20. stoletja« (str.
                194).</p>
            <p>V epilogu je Gašparič strnil svoje ugotovitve in mnenja nekaterih politikov o krizi
                parlamentarizma v prvi Jugoslaviji. Z novim metodološkim pristopom je dokumentirano
                osvetlil temeljno značilnost, da je bil jugoslovanski parlament za ljudi in del
                politike že kmalu »veliko razočaranje« zaradi neizpolnjevanja zakonodajnih nalog,
                nadzora nad državno upravo in celotnega načina izvajanja parlamentarne demokracije.
                Kriza parlamenta kot institucije in parlamentarizma kot političnega sistema pa ni
                bila značilna le za prvo Jugoslavijo med vojnama, »temveč je bila širši evropski in
                časovni pojav« (str. 195). Zato so se s problematiko pomanjkljivosti parlamentarizma
                v prizadevanjih za njihovo odpravo ukvarjali številni pravniki in politiki s
                pravnega vidika in iz praktičnih izkušenj. O krizi parlamentarizma so zanimiva
                razmišljanja prvaka Slovenske ljudske stranke Antona Korošca, ki je ob kritiki, da
                se ne dela za narod, temveč le za strankarske in osebne koristi, ugotovil, da so
                poslanci svojo dejavnost osredinili predvsem na intervencije po raznih ministrstvih,
                za kar je Gašparič dobil potrditev pri pregledovanju poslanske korespondence v
                Arhivu Jugoslavije. Parlament v prvi Jugoslaviji je bil šibak tudi zato, ker so tako
                želeli monarh, vlada in režimske stranke, in ni bil sposoben učinkovito reševati
                problemov, temveč je postal kraj konfliktov, namesto da bi jih v soočenjih reševal.
                V njem je prevladala kriza etike.</p>
            <p>Vse te ugotovitve je dr. Jure Gašparič dokumentiral s številnimi arhivskimi viri,
                predvsem iz Arhiva Jugoslavije, s stenografskimi zapisniki parlamentarnih sej,
                statističnimi publikacijami in uradnimi listi ter časopisjem. Poleg relevantne
                domače literature o parlamentarizmu in političnem dogajanju je pomembna tudi uporaba
                del tujih avtorjev za primerjavo značilnosti jugoslovanskega parlamentarizma z
                razvojem parlamentarne demokracije v mednarodnem okviru. Gašparičevo delo je v
                metodološkem, tematskem in hevrističnem pogledu pomemben prispevek k osvetlitvi
                parlamentarizma v prvi Jugoslaviji, pri nekaterih problemih pa je opozoril na
                njihovo aktualnost vse do sedanjega časa. </p>
        </body>
    </text>
</TEI>
