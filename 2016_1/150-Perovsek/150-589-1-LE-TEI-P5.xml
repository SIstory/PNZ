<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="sl">
    <teiHeader>
        <fileDesc>
            <titleStmt>
                <title>Anka Vidovič Miklavčič – jubilej</title>
                <author>
                    <name>
                        <forename>Jurij</forename>
                        <surname>Perovšek</surname>
                    </name>
                </author>
            </titleStmt>
            <editionStmt>
                <edition><date>2016-05-16</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/150</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">56</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2016-05-16</date>
                    <name>Andrej Pančur</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Jurij Perovšek</docAuthor>
        </front>
        <body>
            <p>Med raziskovalkami in raziskovalci, katerih ime je neločljivo povezano z rastjo in
                znanstveno kakovostjo Inštituta za novejšo zgodovino, ima eno od častnih mest naša
                žlahtna kolegica in priznana slovenska zgodovinarka, znanstvena svetnica dr. Anka
                Vidovič Miklavčič. O njeni prijazni človeški in prizadevni zgodovinarski podobi ni
                težko spregovoriti, če je z njima povezan lep življenjski jubilej, pa to storimo še
                raje.</p>
            <p> O dr. Anki Vidovič Miklavčič smo že zapisali jubilejno besedo<note place="foot"
                    xml:id="ftn1" n="1">Jurij Perovšek, »Anka
                        Vidovič-Miklavčič – jubilantka,« <hi rend="italic">Prispevki za novejšo
                            zgodovino</hi> 46 (2006), št. 2: 123–30.</note> in jo z radostjo
                ponovno. Če povzamemo Ankino – tako ji pravimo kolegi in prijatelji – ustvarjalno
                življenjsko in poklicno pot, jo je začrtala Gornja Radgona, kjer se je rodila 21.
                marca 1936. Osnovno šolo je obiskovala v Tržiču, v letih 1950–1954 pa je hodila na
                ljubljansko učiteljišče. Po poučevanju v osnovni šoli v Podtaboru pri Grosupljem je
                leta 1955 vpisala študij zgodovine na Filozofski fakulteti Univerze v Ljubljani in
                ga končala leta 1961. Po študiju se je sprva vrnila k poučevanju (v Preserju pri
                Borovnici), leta 1964 pa se je posvetila strokovnemu zgodovinarskemu delu. Prišla je
                na Inštitut za novejšo zgodovino, kjer se je najprej poglobila v bibliografsko
                obravnavo novejše slovenske zgodovine. Vodila je strokovno skupino, ki je pripravila
                    <hi rend="italic">Bibliografijo člankov o delavskem gibanju</hi>, na tej podlagi pa je v letih 1969–1974 s sodelavkami
                objavila štiri obsežne bibliografske preglede člankov o delavskem gibanju na
                Slovenskem od začetkov do leta 1941. V letih 1973 in 1974 je objavila še
                bibliografsko kazalo <hi rend="italic">Kronike</hi> (za leta 1953–1972) in <hi
                    rend="italic">Kronike slovenskih mest</hi> (za leta 1934–1940).</p>
            <p>Iz bibliografskega dela je Anka prešla na raziskovalno področje. Sredi sedemdesetih
                in v prvi polovici osemdesetih let se je poglobila v delovanje slovenskih
                železničarjev med drugo svetovno vojno ter razvoj revolucionarno usmerjenega
                mladinskega gibanja med svetovnima vojnama in v drugi vojni. V okviru teh
                problemskih polj je predstavila nastanek in razvoj OF med železničarji ter oblike
                narodnoosvobodilnega boja, varnostno-obveščevalne dejavnosti in sabotaž, ki so jih
                izvajali v letih 1941–1943, ter strateške koncepcije Skoja pri združevanju
                mladinskih sil v okviru protifašističnega političnega tabora v tridesetih letih.
                Svoja dognanja je objavila v vrsti razprav, uredila zbornik <hi rend="italic"
                    >Napredno mladinsko gibanje na Slovenskem</hi> (1982, 1985²), publikacijo <hi
                    rend="italic">Kočevska Reka: ob 40-letnici 1. Kongresa ZSM</hi> (1983),
                pripravila razstavo in katalog <hi rend="italic">Železničarji v revoluciji</hi>
                (1978), delu v tem obdobju svojega raziskovalnega poslanstva pa je dala posebno težo
                z obsežno monografijo <hi rend="italic">Slovenski železničarji pod italijansko
                    okupacijo v Ljubljanski pokrajini</hi> (1980). Zanjo je prejela ugledno nagrado
                    <hi rend="italic">Vstaje slovenskega naroda</hi>, ki jo je spremljala
                predstavitev njene osebnosti v <hi rend="italic">Delovem</hi> Portretu tedna 9.
                avgusta 1980.</p>
            <p>Izzivnost napetega ideološkega in političnega ozračja tridesetih let je Anko navedla
                k občutni poglobitvi dotedanjega poznavanja idejnega značaja in političnega razvoja
                obeh temeljnih polov takratne slovenske politike – katoliškega in liberalnega. Sredi
                osemdesetih let je z vso svojo akribijsko vztrajnostjo začela raziskovati idejne,
                politične in družbene doktrine, ki so jih v tridesetih letih oblikovali v omenjenih
                polih, in ob vrsti razprav o tej problematiki leta 1992 s temo <hi rend="italic"
                    >Mladinske organizacije in gibanja v meščanskem taboru na Slovenskem 1935–1941:
                    oris razvoja in delovanja mladinskih organizacij, društev in gibanj v letih
                    1935–1941 v jugoslovanskem delu Slovenije</hi> doktorirala na Filozofski
                fakulteti Univerze v Ljubljani. Deloma skrčena disertacija, ki je v knjižni obliki
                izšla leta 1994 <hi rend="italic">(Mladina med nacionalizmom in katolicizmom:
                    pregled razvoja in dejavnosti mladinskih organizacij, društev in gibanj v
                    liberalno-unitarnem in katoliškem taboru v letih 1929–1941 v jugoslovanskem delu
                    Slovenije)</hi>, je danes med standardnimi deli o ideologiji in politiki na
                Slovenskem v prvi jugoslovanski državi. Anka je svoja raziskovalna spoznanja s tega
                področja vključila tudi v znanstveno poročilo <hi rend="italic">Ključne značilnosti
                    slovenske politike v letih 1929–1955</hi> (1995), ki ga je skupina avtorjev
                pripravila na pobudo Državnega zbora Republike Slovenije. V okviru svojega
                raziskovanja politične dinamike tridesetih let se je poglobila še v položaj
                slovenske socialne demokracije ob uvedbi diktature kralja Aleksandra in razčlenila
                predvojno publicistiko kasnejšega zgodovinarja, akademika prof. dr. Boga
                Grafenauerja. Vprašanja ideologije in politike na Slovenskem v prvi polovici 20.
                stoletja je pogosto predstavljala tudi na znanstvenih srečanjih doma in v tujini, na
                katerih sodeluje vse od srede sedemdesetih let. O njih in drugih vidikih slovenske
                ter obče zgodovine je prispevala še tehtna gesla za <hi rend="italic">Enciklopedijo
                    Slovenije</hi>, za katero jih je v letih 1987–2002 pripravila kar
                enainšestdeset.</p>
            <p>Ob svojem znanstvenem delu je Anka opravljala tudi vodstvene dolžnosti na področju
                raziskovalne dejavnosti. V letih 1995–1999 je vodila inštitutov raziskovalni program
                    <hi rend="italic">Politični in idejni razvoj na Slovenskem 1892–1941</hi>, leta
                1999 pa zasnovala raziskovalni program <hi rend="italic">Politična, idejna in
                    kulturna zgodovina Slovencev od sredine 19. stoletja do 1990</hi>, ki ga je
                inštitut izvajal do leta 2003. Program je vodila do upokojitve 1. septembra 1999,
                njegovi rezultati pa so vpeti v znano inštitutovo sintetično monografijo <hi
                    rend="italic">Slovenska novejša zgodovina: od programa Zedinjena Slovenija do
                    mednarodnega priznanja Republike Slovenije 1848–1992</hi> (2005, 2006²). Anka je
                v to delo vgradila prepoznaven delež svojega zgodovinarskega védenja, saj je kljub
                upokojitvi še naprej sodelovala v njegovi avtorski skupini.</p>
            <p>Pravkar zapisano seveda pomeni, da je Anka svoje znanstveno delo nadaljevala tudi po
                formalnem odhodu z inštituta – česa drugega pri njeni zgodovinarski prizadevnosti
                tudi ne bi bilo pričakovati. Ob delu pri pripravi <hi rend="italic">Slovenske
                    novejše zgodovine</hi> in drugih obravnavah vprašanj iz idejnopolitičnega
                razvoja v letih pred drugo svetovno vojno in ob njenem začetku na Slovenskem je
                prešla k širokemu prikazu slovenskih okrajev in občin v letih 1929–1941.
                Predstavitvi ljutomerskega okraja iz leta 1997 je pridala še obravnavo razvoja
                slovenjgraškega, novomeškega, celjskega, konjiškega in kamniškega okraja ter
                obravnavo razvoja občin Grosuplje, Št. Jurij pri Grosupljem, Šmarje, Račna,
                Slivnica-Žalna, Krka, Stična, Št. Vid pri Stični, Višnja gora, Videm-Dobrepolje in
                Duplek v tem obdobju. V zadnjih desetih letih je predstavila še okraja Laško in
                Kranj ter občini Vrhnika in Sveta Ana v Slovenskih goricah. Iz idejnopolitične
                problematike pa je razčlenila odnos Slovenske ljudske stranke do demokracije v
                viziji graditve krščanske korporacijske družbe in države v tridesetih letih in
                vprašanje evropskih vplivov na kmečko gibanje v Dravski banovini v
                liberalno-unitarnem in katoliškem taboru. Z obravnavo lokalnih volitev v Kranju
                1945–1947 je posegla tudi v obdobje po drugi svetovni vojni.</p>
            <p> Življenje sestavljajo drobni in veliki, srečni in žalostni trenutki. Anka se je
                srečala z vsemi, leta 2007 žal tudi z izgubo svojega soproga Julijana, priznanega
                slikarja, grafika in oblikovalca. Leto kasneje je v njegov spomin izdala izbrano
                publikacijo <hi rend="italic">Izpovedni svet Julijana Miklavčiča</hi>, v kateri je
                predstavila najznačilnejša dela iz njegovega opusa – olja, risbe s svinčnikom,
                ogljem, suho iglo in tušem, litografije, jedkanice, lesoreze, reliefni (slepi) tisk,
                knjižne opreme in dela s področja industrijskega oblikovanja. Spremni besedili k
                publikaciji sta prispevala profesor Akademije za likovno umetnost mag. Marijan Tršar
                in umetnostni zgodovinar ter likovni kritik prof. dr. Mirko Juteršek. Anka je <hi
                    rend="italic">Izpovednemu svetu</hi> dodala soprogov življenjepis. <hi
                    rend="italic">Izpovedni svet Julijana Miklavčiča</hi> je skrbno, pretanjeno
                pripravljeno delo – Anka mi ga je ljubeznivo podarila ob izidu. Delo je lepo vzeti v
                roke, podpisanega najbolj pritegnejo litografije vesoljskih plovil in se ga – tako
                kot drugih – dotaknejo krajinska in sanjska občutja avtorjevih lesoreznih struktur.
                Z veseljem pa se sreča tudi z Anko, upodobljeno v njenih študentskih in kasnejših
                letih, v njenem naročju pa vidimo še dveletnega sina Daliborja, danes visokošolskega
                učitelja orgel, sicer magistra artiuma dunajske univerze.</p>
            <p> Anka, odlična zgodovinarka, ki je izostrila pogled na politično zgodovino Slovencev
                v prvi jugoslovanski državi in pomembno dopolnila sliko o NOB na Slovenskem, se je
                vtisnila v srca vseh svojih kolegov in kolegic, še posebej tistih z našega
                inštituta. Imamo jo radi, z veseljem se srečamo z njo in njeno znanstveno besedo,
                radi in z nujo posegamo po gradivu, ki ga je zbrala v dolgih letih sistematičnega
                raziskovalnega dela in pred časom nesebično predala svojim sodelavcem, radi se
                zavedamo, kako dragocen človek je. Ob jubileju ji inštitutski in ostali
                zgodovinarski kolegi in kolegice iskreno čestitamo, želimo vse najboljše in se
                veselimo naših prihodnjih srečanj!</p>
        </body>
    </text>
</TEI>
