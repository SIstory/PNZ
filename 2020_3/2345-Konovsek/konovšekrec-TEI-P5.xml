<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Enzo Traverso, Left-Wing Melancholia. Marxism, History, and
                    Memory. Columbia University Press: New York, 2016, 289 strani.</title>
                <author>
                    <forename>Tjaša</forename>
                    <surname>Konovšek</surname>
                </author>
            </titleStmt>
            <editionStmt>
                <edition>
                    <date>2020-10-26</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/2345</pubPlace>
                <date>2020</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">60</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2020-11-25</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Tjaša Konovšek</docAuthor>
        </front>
        <body>
            <figure>
                <graphic url="Stergar.jpg" height="350px"/>
            </figure>
            <p>»<hi rend="italic">Spreminjanje sveta ne zahteva zgolj strateških projektov,
                    dragocene diagnostike odnosov sil, učinkovitih zahtev in močnih organizacij;
                    proces človeškega osamosvajanja silno mobilizira silna čustva, pričakovanja in
                    upanja. Melanholija je eno izmed teh čustev. Za levo politično kulturo lahko
                    melanholija postane člen med preteklostjo in prihodnostjo,</hi>«<note
                    place="foot" xml:id="ftn1" n="1">
                        <hi rend="italic">Intervju z Enzom Traversom 5. aprila 2019</hi>,
                        pridobljeno 18. 10. 2020, <hi rend="footnote text"><ref
                            target="https://www.versobooks.com/blogs/4296-marxism-the-far-right-and-the-antinomies-of-liberalism-an-interview-with-enzo-traverso"
                            >https://www.versobooks.com/blogs/4296-marxism-the-far-right-and-the-antinomies-of-liberalism-an-interview-with-enzo-traverso</ref>.</hi></note>
                je vsebino svoje knjige tri leta po njenem izidu komentiral njen avtor. V <hi
                    rend="italic">Left-Wing Melancholia</hi> je Enzo Traverso na slabih tristo
                straneh spisal esej, stoječ med kulturno in intelektualno zgodovino, v katerem se
                melanholija kot rdeča nit spleta skozi revolucionarno kulturo zadnjih dveh stoletij.
                Avtor, čigar prevodov del v slovenščino še nimamo, je eden izmed vidnejših
                marksističnih zgodovinarjev, ki se že desetletja sistematično ukvarja z razumevanjem
                totalitarizma in holokavsta. Kot pisec se je tokrat v izhodišču postavil v za
                zgodovinarja tvegan trenutek, v sedanjost. S pogledom nazaj leto 1989, ki je s
                padcem Berlinskega zidu prineslo simboličen poraz socializma, prepoznava kot
                prelomnico za celo levo usmerjeno politično kulturo, kot leto, ki je prekinilo
                dialektično razmerje med preteklostjo in prihodnostjo.</p>
            <p>Porazi široko razumljene levo usmerjene politične kulture, kamor Traverso šteje
                množico režiserjev, slikarjev in kiparjev, gibanj s svojimi aktivisti in številne
                akademike ter njihov celotni imaginarij, sicer v zadnjih dvesto letih niso nič
                posebnega. Še več, skozi Traversove oči je cela revolucionarna tradicija niz
                porazov, ki se začne s francosko revolucijo in konča z letom 1848, se nadaljuje leta
                1871 s padcem pariške komune, leta 1919 s koncem Spartakove zveze in se razteza vse
                do puča v Čilu leta 1973. Vendar je bilo leto 1989 drugačno od vseh dotedanjih
                porazov. Čeprav si ob koncu osemdesetih nihče izmed pripadnikov leve kulturne srenje
                že lep čas ni več delal utvar o totalitarni plati socialističnih režimov, je leto
                1989 zanje prineslo poraz brez bitke in brez ranjenega ponosa. Danes, po tridesetih
                letih, pogled v preteklost po eni strani zastira nostalgija, po drugi pa osrednja
                vloga pripovedi žrtev v zgodovinopisju in spominjanju. Medtem pogled v prihodnost
                razkriva ponavljajoči se svet kapitalizma, neskončen prezentizem, oropan tistega,
                kar Traverso imenuje horizont pričakovanja. Če je ta v preteklosti ob vsakokratnem
                porazu revolucije dajal gotov občutek, da se bo svet nekoč le spremenil in da je
                zmaga socializma nad barbarizmom slej ko prej neizbežna, je luč na koncu tunela po
                letu 1989 ugasnila. Preteklo stoletje je pokazalo, da lahko tudi socializem postane
                oblika barbarizma ter da je upanje v drugačen svet (kakor koli je že zamišljen)
                kvečjemu igra sreče, možnosti in naključij.</p>
            <p>V prvem delu knjige, ki vsebinsko zajema uvod in prva tri poglavja, nas Traverso
                popelje skozi okvir svojega razmišljanja, v katerem vzpostavi razmerje med
                preteklostjo, prihodnostjo in sedanjostjo, ali drugače: med revolucijo, utopijo in
                spominjanjem. V slogu Reinharta Kosellecka, ki pravi, da če drži, da zgodovino
                pišejo zmagovalci, drži tudi to, da teoretične inovacije vzniknejo med poraženci,
                poskuša Traverso rehabilitirati védenje in ustvariti podobo preteklosti s pomočjo
                melanholičnega premisleka. Izhajajoč iz leta 1989 in konca utopičnega razmišljanja,
                se posveti nekaterim tokovom sodobnosti: holokavstu, vlogi žrtve v humanizmu,
                kolektivnemu spominu, njegovi globalizaciji in kulturi poraza. S pomočjo izbranih
                umetnin zadnjih dveh stoletij se nato obsežneje posveti marksizmu in spominu,
                upodobitvam številnih upanj v boljšo prihodnost. Z navajanjem avtorjev, kot so
                Walter Benjamin, Theodor Adorno in Daniel Bensaïd, Traverso nakaže temeljne avtorje
                in tekste, h katerim se vrne v sklepnem delu knjige. Če jih prvič uporabi kot
                podlago za svoje metodološko izhodišče, se jim avtor v kodi pridruži kot mislec, ki
                si tudi sam zastavlja podobna vprašanja kot njegovi predhodniki.</p>
            <p>Srednji del knjige predstavlja Traversov obsežni premislek o boemi 19. stoletja in
                njenih pripadnikih, ki jih razume kot skupino ljudi, razpetih med melanholijo in
                revolucijo. V tako definirano množico zanj spadajo tudi Marx, Courbet, Benjamin in
                Trocki. Glede na razkorak med revolucionarnimi idejami in boemskim romanticizmom je
                za bralca lahko takšno umeščanje kontraintuitivno, vendar ne nujno nesmiselno. S
                svojo analizo odtrga naše razumevanje revolucije od determinizma in materializma ter
                vanj (zopet) vnese teleološko, skoraj ciklično noto. Kot pokaže Traverso, ima
                boemija kot prostor umika pred neuresničenimi potrebami v kontekstu melanholije
                potencial za razraščanje revolucionarnih idej. Čeprav avtor na nobeni točki ne
                vzpostavi konkretne primerjave med skupinama, se vloga boemov odslikava v primeru
                gejevskih aktivistov iz poznih osemdesetih let, katerih primer sicer uvodoma
                poudari. Skupnost, ki se je v boju proti aidsu skoraj militantno organizirala, je
                svoje spremenjeno delovanje utemeljila na žalovanju za člani skupnosti. Aids se
                kakor variacija na temo zopet pojavi v zaključnem delu knjige, ko Traverso v širši
                kontekst umešča pisanje Daniela Bensaïda, vseživljenjskega aktivista, čigar okužba z
                aidsom je od zgodnjih devetdesetih let naprej bistveno zaznamovala njegovo delo.</p>
            <p>Mnenja kritičnih bralcev si pri oceni, ali je Traversu umeščanje boemije v
                revolucionarno kulturo uspelo ali ne, odločno nasprotujejo. Morda lahko na njegov
                poskus pogledamo v njemu lastnem slogu: skozi prizmo melanholije lahko njegovo
                pisanje razumemo kot dejanje razširjanja miselnega obzorja, ki bolj kot gotove
                rezultate pri bralcu pusti spoznanje, da je mogoče kritično in utemeljeno zaviti z
                ustaljene historične naracije, čeprav se je to bralcu še pred kratkim zdelo malo
                verjetno ali celo nemogoče.</p>
            <p>Preostali del pisanja Traverso posveti marksizmu kot dominantni kulturi politično
                levo usmerjenih intelektualcev. Njegov glavni vir postanejo teksti, večinoma
                objavljena in dobro znana dela Hegla, Marxa, Engelsa, Adorna, Benjamina, Gramscija,
                Jamesa, Arendt, Du Boisa, Césaira in drugih. Izhajajoč iz kritike Heglovega
                evropocentrizma, se Traverso dotakne vrste tem, ki so oblikovale levo intelektualno
                tradicijo, kot so rasizem in (post)kolonializem, estetika in popularna kultura,
                historicizem, determinizem, spomin. Čeprav Traverso obžaluje, da različne veje
                marksizma v času nastajanja niso našle skupnega jezika, poišče uteho v obstoju
                akademskega okolja, kjer danes sobivajo kljub svoji različnosti. Traverso z
                obravnavo temeljnih tekstov, h katerim doda svoja lastna razmišljanja, zaključi
                svojo vsebinsko obsežno, skoraj panoramsko meditacijo. Po zadnjih straneh nas tako
                pospremi z Benjaminovimi premisleki o revoluciji kot zasilni zavori zgodovine ter
                Bensaïdovim spajanjem mesijanizma, romanticizma in utopije.</p>
            <p>Čeprav je bila knjiga izdana leta 2016, ko je ugovor liberalnemu kapitalizmu zvenel
                mnogo drzneje kot danes, je strategija mišljenja revolucije v nerevolucionarnem
                svetu dragocena. Melanholija, ki po Traversu opisuje tako razpoloženje v odnosu do
                preteklosti kakor način ponovnega teoretičnega izpraševanja idej, postane pod
                njegovim peresom hkrati subjekt in metoda njegovega pisanja. V nasprotju z
                antipolitičnim, apatičnim in potencialno depresivnim razumevanjem melanholije
                (Freud, Benjamin, Brown) je Traversova melanholija nagnjena k aktivnosti, k iskanju
                možnosti za spremembe. Leto 1989 je prineslo spoznanje, da revolucija nikakor ni
                neizogibna, temveč je lahko kvečjemu rezultat kritičnega (in melanholičnega)
                ovrednotenja revolucionarne tradicije zadnjih dvesto let, ki omogoči tako soočanje z
                napakami kot ponovno ustvarjanje njene kulture, projektov, organizacijskih oblik in
                načinov delovanja v 21. stoletju – v času, ko ni jasno, ali je še mogoče oblikovati
                kolektivno predstavo, v kateri je socializem lahko poražen in hkrati ne
                premagan.</p>
        </body>
    </text>
</TEI>
