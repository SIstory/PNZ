<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Halik Kochanski, Resistance: The Underground War in Europe,
                    1939–1945</hi>. London: Allen Lane, 2022, 960 str.</title>
                <author><forename>Klemen</forename><surname>Kocjancic</surname></author>
            </titleStmt>
            <editionStmt>
                <edition><date>2022-10-27</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4054</pubPlace>
                <date>2022</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-11-02T08:15:18Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Klemen Kocjančič</docAuthor>
        </front>
        <body>
            <figure>
                <graphic url="kocjancic2.jpg" height="350px"></graphic>
            </figure>
            <p>Leta 2022 je britanska založba Allen Lane izdala delo britanske (vojaške)
                zgodovinarke Halike Kochanski z naslovom <hi rend="italic">Resistance: The
                    Underground War in Europe, 1939–1945</hi>. Delo je primarno razdeljeno na tri
                dele, ki sledijo ohlapnemu kronološkemu redu, pri čemer so posamezna poglavja
                tematsko zasnovana.</p>
            <p>Prvi del tako zajema obdobje od marca 1939 (razbitje Češkoslovaške) in vse do
                nemškega napada na Sovjetsko zvezo junija 1941, ko je nemški tretji rajh (s svojimi
                zavezniki) osvojil večino evropske celine. Umik zavezniških vojsk s celine je
                povzročil različne oblike odporniškega delovanja v različnih državah (tudi po
                različnih regijah znotraj posameznih držav), kar je bilo (delno) odvisno od pretekle
                zgodovine (ali je bila denimo država predhodno že okupirana) in od tega, kakšen
                okupatorski režim je bil vzpostavljen. V tem obdobju so Britanci vzpostavili tudi
                organizacijo Special Operations Executive (SOE), ki je imela nalogo koordinirati,
                usposobiti in oskrbovati lokalna odporniška gibanja. Sprva je bila SOE prisotna le v
                zahodni Evropi, pozneje pa je pričela delovati tudi na območju severne, južne in
                osrednje Evrope.</p>
            <p>Naslednji del se prične z nemško invazijo na Sovjetsko zvezo ter konča s kapitulacije
                Italije septembra 1943. S tem ko je Sovjetsko zvezo napadel dotedanji zaveznik, se
                je začelo tudi novo obdobje evropskega odporniškega gibanja. Da bi čim bolj zavrli
                nemško napredovanje po sovjetskem teritoriju, so Sovjeti pozvali komunistične
                partije po Evropi k pričetku odporniškega delovanja, s čimer bi nase vezali
                okupacijske sile, ki bi drugače lahko sodelovale v boju tudi sovjetskim silam in
                tudi drugače ovirale nemške načrte. Posledično se je obseg odporniškega gibanja po
                Evropi močno povečal, pri čemer sta se pojavili tudi vprašanji vrhovnega vodstva
                (celotnega) odporniškega gibanja v državah (tako prozahodnega kot komunistično
                vodenega), izvajanja nekoordiniranih in slabo učinkovitih akcij in druga.</p>
            <p>Tretji del pokriva zadnji dve leti druge svetovne vojne, ko so odporniška gibanja
                dobila dodaten zagon za delovanje proti okupatorju. Z invazijo na Italijo so se
                zahodni zavezniki »vrnili« na evropsko celino, čemur sta nato sledili še dve
                invaziji na Francijo. Istočasno je sovjetska Rdeča armada pričela napredovati proti
                Nemčiji, ki je izgubila pobudo in začela strateški umik proti lastnim mejam.
                Preostale nemške zaveznice (Madžarska, Romunija in Bolgarija) so kmalu sprevidele,
                da so na napačni strani, pri čemer so se znotraj teh držav začela oblikovati
                odporniška gibanja. Kljub temu pa je vzhodno Evropo Sovjetska zveza najprej
                osvobodila in nato zasedla ter vzpostavila svoj režim.</p>
            <p>V nadaljevanju bomo predstavili specifične omembe Slovenije (oziroma Slovencev). Na
                strani 15 avtorica piše o oblikovanju (prve) Jugoslavije, da je bila »zgrajena okoli
                samostojne Srbije in da je vključila republike Slovenijo, Bosno in Hercegovino in
                Črno goro, ki so bile pod avstrijsko vladavino /…/«.<note place="foot" xml:id="ftn1"
                    n="1">Pri tem je treba omeniti, da so sestavni elementi
                        Jugoslavije postali republike šele po koncu druge svetovne vojne; v času
                        Kraljevine SHS/Jugoslavije so bile administrativne enote oblasti in nato
                        banovine. </note> Dalje, na straneh 16–17, je govora o razdelitvi
                slovenskega ozemlja med Nemčijo in Italijo.<note place="foot" xml:id="ftn2" n="2">Avtorica pri tem pozabi vlogo Madžarske in Neodvisne
                        države Hrvaške (NDH), ki sta prav tako okupirali manjše dele slovenskega
                        ozemlja.</note> V nadaljevanju opiše nemške okupacijske metode na
                Gorenjskem in Koroškem v luči germanizacije lokalnega prebivalstva (prepoved
                slovenščine kot uradnega jezika, izselitev neprimernega prebivalstva, tako z rasnega
                vidika kot z vidika nasprotovanja nemški zasedbi) in podobno politiko
                italijanizacije na ozemlju, ki so ga zasedli Italijani. Pri tem poudari, da so
                »premiki prebivalstva na Balkanu spodbudili hitro oblikovanje odpora proti
                okupatorjem« in da so se slovenski vojni ujetniki (iz sestave jugoslovanske kraljeve
                vojske) vrnili iz ujetništva relativno zgodaj (strani 20–21). Na straneh 406–407
                avtorica citira govor Edvarda Kardelja iz leta 1941, ki govori o spodbujanju
                vključitve hrvaških in srbskih vasi v narodnoosvobodilno gibanje, pri čemer bi bile
                pričakovane okupatorjeve represije dobrodošle, saj bi posledično povzročile
                vključitev vaščanov v oborožen odpor. Tu navede tudi jugoslovansko povojno
                historiografijo o narodnostni sestavi narodnoosvobodilne vojske Jugoslavije, v
                kateri so Slovenci predstavljali (le) devet odstotkov vsega moštva, kot tudi to, da
                se slovenski (ter hrvaški) delegati niso mogli udeležiti prvega zasedanja Avnoja
                novembra 1942.</p>
            <p>Sledi opis italijanskega okupacijskega sistema, ki si je v dveh letih okupacije
                (1941–1943) prizadeval ohraniti nadzor nad Dalmacijo in zasedenim slovenskim
                ozemljem, pri čemer sta italijanizacija okolja in vpeljava fašističnih organizacij
                povzročili odpor prebivalstva, temu pa je sledil še razkol znotraj odporniškega
                gibanja, kjer je bil nato prisoten še »element državljanske vojne«. Tu poudari
                Osvobodilno fronto (OF), ki so jo ustanovili komunisti in ji nato dominirali,
                Ljubljano za bodečo žico, množične aretacije, zaslišanja in internacije, zaradi
                česar se je bilo vodstvo OF prisiljeno umakniti iz Ljubljane na podeželje. Omeni
                delovanje četnikov, ki so pričeli kolaborirati z Italijani, in oblikovanje
                prostovoljne protikomunistične milice (MVAC) s preoblikovanjem obstoječih legij ter
                s podporo Katoliške cerkve. Nadaljuje s protiodporniškim delovanjem italijanske
                vojske pod poveljstvom generala Maria Roatta, s požigom vasi in internacijo
                prebivalstva, ki je podpiralo partizane (strani 412–413). <note place="foot"
                    xml:id="ftn3" n="3">Avtorica tu hkrati vplete delovanje
                        MVAC v Dalmaciji, predvsem ko istočasno s slovenskim delom MVAC omenja dva
                        četniška vojvoda (Momčila Đujića in Ilijo Trifunovića), ki takrat nista
                        imela nobene neposredne povezave s slovensko MVAC. </note> Na strani 417
                opiše, kako se je britanski (politični in vojaški) vrh na podlagi različnih virov
                (glede partizanskega odpora v Jugoslaviji) odločil o napotitvi britanske vojaške
                misije z namenom podpiranja partizanov. Tik pred kapitulacijo je Italija imela na
                območju Slovenije in NDH (Hrvaška, Bosna in Hercegovina, Dalmacija) skupaj 225.000
                vojakov (stran 432), pri čemer je Nemčija že pred dejansko razglašeno kapitulacijo
                pričela na območje Slovenije in Dalmacije premeščati lastne enote z nalogo
                zavarovanja pomembnih, strateških železniških povezav. Nemške enote so po prihodu
                razorožile italijanske vojake, kar se je zgodilo tudi v Ljubljani (stran 475).</p>
            <p>Na strani 478 avtorica na hitro omeni, da so bili po kapitulaciji Italije v Sloveniji
                (kot tudi v NDH) prisotni partizani, pri čemer pa so Nemci nadzorovali celotno
                cestnoželezniško omrežje in vsa večja mesta; avtorica opiše konec MVAC (preko bitk
                za Grčarice in Turjak), pa tudi to, da so preživeli belogardisti prestopili k
                partizanom, da so jih partizani zajeli ali pa so vstopili v nemško službo kot
                domobranci (stran 481).<note place="foot" xml:id="ftn4" n="4">Avtorica za Slovensko domobranstvo uporablja naziv
                        »Slovene National Guard«, pri čemer večina angleške literature uporablja
                        naziv »Slovene Home Guard«. </note> V nadaljevanju je Slovenija ponovno
                omenjena v zvezi s predlagano povojno ureditvijo Jugoslavije (Srbija, Hrvaška in
                Slovenija naj bi bile enakopravne enote Jugoslavije), z vidika svetosavskega
                kongresa januarja 1944, ki je bil politično telo jugoslovanskega četništva (stran
                486). V nadaljevanju avtorica predstavi poročilo britanske vojaške misije v
                Sloveniji iz prve polovice leta 1944, ki je navajalo zmerno raven partizanskih
                napadov na železnice, kar je bila posledica varčevanja (z opremo in silami) za
                prihodnje boje (v smislu pridobivanja ozemlja) v južni Avstriji in severovzhodni
                Italiji (stran 488). V nadaljevanju omeni sodelovanje italijanskih in slovenskih
                partizanov preko skupnega poveljstva na obmejnem območju severovzhodne Italije in
                zahodne Slovenije (stran 629). Slovenski partizani so tako oskrbovali italijanske
                (komunistične) partizane (stran 632), ki so prav tako oblikovali »svobodne
                republike« (kot je bila karnijska), a so bile te zatrte (stran 634). Avtorica v
                naslednji omembi nakaže tudi začetek hladne vojne (predvsem z vidika slovenskega
                ozemlja), ko je Churchill avgusta 1944 v Neaplju povedal Titu, da bodo Britanci
                zasedli Trst (predvsem kot strateško oskrbovalno pristanišče za bodoča britanska
                zasedbena ozemlja v centralni Evropi), kar je bilo v nasprotju s predhodnimi
                zagotovili o vključitvi Trsta in Julijske Krajine (Beneške Slovenije) v povojno
                Jugoslavijo (stran 716). Med trajanjem operacije Ratweek so partizani na celotnem
                jugoslovanskem ozemlju koordinirano napadli vse večje železniške proge s podporo
                zavezniškega letalstva; v Sloveniji so tako napadli železniško omrežje med Savo in
                Jadranskim morjem. V času priprav in izvajanja operacije so člani britanske vojaške
                misije opazili vse večjo nepripravljenost partizanov za izvajanje operacij, ki so
                jih zasnovali zahodni zavezniki, in posredovanja obveščevalnih podatkov. Tako
                slovenski partizani niso dosegli večjih uspehov pri prekinitvi železniškega prometa,
                saj je Nemcem uspelo vselej hitro ponovno usposobiti poškodovane železniške tire
                (strani 729–731).</p>
            <p>Avtorica omeni tudi incident, ko so slovenski in italijanski partizani (garibaldijci)
                februarja 1945 napadli dva odreda Osoppo (katoliški italijanski uporniki) in ju
                popolnoma uničili, kljub temu da je bil Osoppo pod nadzorom (in oskrbo) britanske
                vojaške misije. Istočasno so tudi zabeležili, da imajo slovenski (jugoslovanski)
                partizani velik vpliv na možnost uspeha zavezniških misij v tem delu Italije. V
                nadaljevanju omeni, da so Nemci po padcu Beograda začeli zavarovati področje vzhodne
                Slovenije z namenom ohranitve železniške povezave do Italije (strani 748–749).
                Poudari umik srbskih četnikov proti Sloveniji in oblikovanje Narodnega odbora za
                Slovenijo v oktobru 1944 kot skupnega političnega telesa protikomunističnih
                političnih strank, ki pa je še vedno nadaljeval kolaboracijo z Nemci, a se
                pripravljal na zamenjavo strani ob pričakovani zavezniški invaziji na Istro. Nemci
                so hkrati povečali napade na partizanske položaje na Dolenjskem in v Beli krajini, s
                čimer so partizane prisilili v obrambne operacije (strani 750–751). <note
                    place="foot" xml:id="ftn5" n="5"> Pri tem avtorica napačno navede, da se v
                    vzhodni Sloveniji nahaja Srem, ki je pokrajina med Hrvaško in Srbijo, pomembna
                    predvsem zaradi t. i. sremske fronte.</note> Marca 1945 so bili imenovani trije
                kraljevski regenti (namestniki), kar je potrdil tudi Tito, pri čemer je Slovenijo
                predstavljal Dušan Sernec (stran 769). Avtorica nato zapiše, da so Nemci v
                Jugoslaviji marca 1945 še vedno imeli nadzor nad Sarajevom, Zagrebom in Ljubljano
                ter tudi nad sremsko fronto,<note place="foot" xml:id="ftn6" n="6"> Avtorica sremsko
                    fronto ponovno umesti v Slovenijo.</note> kot tudi to, da sta tretja in četrta
                partizanska armada prodirali proti avstrijsko-slovenski meji ter Trstu (stran 779).
                Navaja pa še, da Nemci ob koncu vojne (pri umiku iz Slovenije) niso želeli
                opolnomočiti Slovenskega domobranstva, ki je istočasno želelo vzpostaviti skupno
                formacijo z jugoslovanskimi četniki. Toda ob spoznanju, da zahodni zavezniki ne bodo
                prišli do njih (pred prihodom partizanom), so se z nemškimi enotami večinoma
                umaknili na avstrijsko ozemlje. Slovenski partizani so vseeno prodrli na avstrijsko
                ozemlje, a so se morali kmalu umakniti, ko je bilo razvidno, da Sovjetska zveza ne
                podpira jugoslovanskih zahtev glede avstrijskega ozemlja (stran 781). Jugoslovanske
                in britanske sile so skoraj istočasno prispele v Trst, kar je sprožilo napeto
                situacijo, ki se je razrešila šele več let po koncu vojne – leta 1954 (stran 791).
                Avtorica omeni tudi britanske izročitve (pod prevaro ali prisilo) jugoslovanskih
                kolaborantov (skupaj s slovenskimi) in civilistov jugoslovanskim silam, ki so bili
                nato usmrčeni. Po prekinitvi transportov so jugoslovanske begunce poslali v Italijo
                oziroma Nemčijo (stran 823).</p>
            <p>Obsežno delo s skoraj tisoč stranmi na več mestih omenja Slovenijo oziroma slovenski
                prostor v sklopu opisa odporništva v Evropi med drugo svetovno vojno. Pri tem
                avtorica na žalost mestoma napačno navaja oziroma je besedilo strukturirano tako, da
                ponuja napačne interpretacije ali pa napačno uvršča geografske toponime. To lahko
                neposredno pripišemo dejstvu, da se je opirala izključno na tujejezikovne (angleške)
                sekundarne vire, kar pa je lahko le spodbuda za slovenske zgodovinarje in
                raziskovalce, da tujim kolegom zagotovijo primerno literaturo. Vseeno pa nam
                predstavljena knjiga omogoča uvid v razmišljanje, kateri podatki o dogodkih v
                Sloveniji (oziroma na slovenskem etničnem ozemlju) med drugo svetovno vojno se tujim
                raziskovalcem zdijo najpomembnejši.</p>            
        </body>
    </text>
</TEI>
