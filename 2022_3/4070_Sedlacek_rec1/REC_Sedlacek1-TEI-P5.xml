<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>
                    <hi rend="bold">Žarko Lazarević, Delo in zemlja.</hi> Ljubljana: Inštitut za
                    novejšo zgodovino, 2022, 255 str.</title>
                <author><forename>Janja</forename><surname>Sedlaček</surname></author>
            </titleStmt>
            <editionStmt>
                <edition><date>2022-10-27</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4070</pubPlace>
                <date>2022</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-11-02T08:13:31Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Janja Sedlaček</docAuthor>
        </front>
        <body>
            <figure>
                <graphic url="Sedlacek.jpg" height="350px"/>
            </figure>
            <p>Monografija Žarka Lazarevića <hi rend="italic">Delo in zemlja</hi>, ki je izšla kot
                47. delo v zbirki Razpoznavanja, je plod avtorjevega dolgoletnega srečevanja s
                kmečko problematiko, vse od priprave doktorske disertacije o kmečkih dolgovih pred
                mnogimi leti. To srečevanje je bilo včasih bolj, včasih manj intenzivno, a popolnoma
                iz raziskovalnega fokusa kmečka zgodovina avtorju nikoli ni ušla. Kot uvodoma
                pojasni tudi Lazarević sam, so se njegova razmišljanja z leti kalila preko
                sodelovanja v različnih domačih in mednarodnih projektih, pa tudi v številnih
                strokovnih (in hkrati prijateljskih) pogovorih in debatah ter izmenjavah pogledov in
                mnenj. Monografija je tako rezultat dolgoletnega znanstvenega zorenja in zato tehtno
                in zrelo, pravzaprav življenjsko delo s področja kmečke in kmetijske zgodovine. Kot
                sam poudari, je bila v času, ko se je tematike v doktorski disertaciji začel
                lotevati sam, to obrobna tema, raziskave pa so se je dotikale zgolj z zornega kota
                politične zgodovine. Zdaj temu ni več tako, pristopi do njenega proučevanja so se
                močno spremenili in v ospredje je stopil odnos med človekom in naravo. Tudi
                Lazarević je svoja dognanja v zadnjih letih ponovno pretresel še z novih zornih
                kotov. Vendar pa so v njegovem raziskovalnem fokusu osrednji prostor vedno zavzemali
                procesi modernizacije. Tako tudi v pričujoči knjigi rdečo nit večine poglavij
                predstavljata prav gospodarska in socialna modernizacija ter prilagajanje kmetov in
                kmetijstva tem procesom.</p>
            <p>Monografija <hi rend="italic">Delo in zemlja</hi> je razdeljena na dva dela. V prvem
                nas avtor popelje skozi novejšo kmečko zgodovino z vidika makropojavov in procesov,
                v drugem delu pa osvetli posamezne zanimive in povedne drobce iz zgodovine
                kmetijstva, ki vsak s svojega zornega kota pričajo o konkretnih zgodbah
                modernizacije na vasi.</p>
            <p>V prvem delu se tako sprehodimo skozi sodobno kmečko in kmetijsko zgodovino do druge
                svetovne vojne, spoznamo kmečko gospodarstvo v času obeh svetovnih vojn in kmečko
                realnost v socialistični Jugoslaviji.</p>
            <p>Modernizacijske procese v drugi polovici 19. stoletja in prvih desetletjih 20.
                stoletja so ovirale zlasti strukturne težave slovenskega kmetijstva, kot so
                razdrobljena posestna struktura, nizka produktivnost in nizki donosi, ki so se
                skupaj izražali v agrarni prenaseljenosti. Temu Lazarević dodaja še prikrito
                brezposelnost oziroma podzaposlenost na podeželju, ki je bila zlasti pereča na
                majhnih kmetijah in v zimskem času. Ljudje so stisko agrarne prenaseljenosti lajšali
                z izseljevanjem, mezdnim delom, zaposlitvami izven kmetijstva, zniževanjem
                natalitete, zmanjševanjem števila domačih živali,rastjo obsega obdelovalnih površin,
                rastjo produktivnosti in kmečko obrtjo.</p>
            <p>Pri tem je bila eden glavnih načinov pridobivanja dodatnih sredstev, s katerimi so
                kmetje lahko vlagali v dvig življenjske ravni, investicije ali boljše gospodarjenje
                z obstoječimi viri dohodkov, diverzifikacija dohodka oziroma t. i. integrirana
                kmečka ekonomija. Ta je predvsem v kombinaciji z izobrazbo, delitvijo dela,
                sposobnostjo ipd. omogočala vključitev v »denarno gospodarstvo«. Lazarević ob tem
                opozarja še na en zanimiv vidik – v teh procesih so imele ključno vlogo ženske. Kot
                zapiše, so sodobniki ocenjevali, da je bil delež žensk tako v domačih obrteh kot v
                najemniškem delu prevladujoč. To pa ni igralo pomembne vloge le na področju
                pridobivanja dodatnih virov zaslužka – bodisi za golo preživetje bodisi pri
                vstopanju v procese modernizacije –, pač pa je spreminjalo tudi percepcijo ekonomske
                vrednosti ženskega dela ter tako posredno vplivalo na emancipacijo žensk znotraj
                družine in družbe.</p>
            <p>V naslednjih dveh poglavjih prvega dela Lazarević dodatno osvetli še dva pomembna
                vidika iz zgodovine kmetijstva in življenja kmetov pred drugo svetovno vojno: kmečke
                dolgove ter karakteristike kmečkih skupnosti.</p>
            <p>Bralcem predstavi svež pogled na kmečko zadolževanje, kot ga prinašajo tudi Panjek,
                Larson in Mocarelli. Lazarevič poudarja, da je šlo pri zadolževanju v pomembnem
                deležu za »ekonomsko integracijo slovenskega prostora v globalni ekonomski prostor
                druge polovice 19. stoletja in za procese ekonomske in socialne modernizacije v
                kmetijstvu«, kmetje pa »so bili v tem procesu aktivni akterji in ne pasivni
                opazovalci, kakor jih slika večina starejše literature«. Za nujno potrebno ekonomsko
                modernizacijo (prilagajanje tehnološkemu napredku) so namreč potrebovali na eni
                strani znanje, na drugi strani pa finančna sredstva za potrebne investicije. Enako
                so bila finančna sredstva potrebna za njihovo socialno modernizacijo (posodabljanje
                življenjskega sloga, ki je postajal vse bližji meščanskemu idealu). Hkrati je to
                pomenilo tudi korak k njihovi politični in družbeni integraciji, ki jo je spodbujalo
                nacionalno gibanje. Lazarević trditve podkrepi s podatkom, da so največji delež
                dolgov predstavljali dolgovi srednje velikih kmetij. Te so se zadolževale pod
                ugodnejšimi pogoji ter tako za pokrivanje deficita kot tudi za investicije – v
                nasprotju z malimi kmetijami, ki so se večkrat zadolževale le za golo preživetje in
                pod slabšimi pogoji. Večja ko je bila kmetija, večja je bila verjetnost, da je bilo
                zadolževanje namenjeno investicijam v modernizacijo ali širitev kmetije.</p>
            <p>Glede karakteristik bivanja v vaških kmečkih skupnostih avtor poudari na eni strani
                solidarnost in medsebojno pomoč, na drugi strani pa zahtevo po podrejanju pravilom
                skupnosti in breme nesoglasij. Pri tem je bil eden bistvenih kohezivnih elementov
                takih lokalnih skupnosti socialna pravičnost, regulacija družbenega življenja pa je
                potekala na osnovi tradicionalnih norm in zunaj tržnih mehanizmov. Strukturni
                napredek se v teh primerih kaže v načinu razreševanja konfliktov in se hkrati v
                konfliktih tudi oblikuje. Lazarević nato (spet v luči procesov ekonomske in socialne
                modernizacije) predstavi tri konkretne primere takšnih vaških konfliktov in iskanje
                rešitev, ki niha med tradicionalnim in modernim: konflikt zaradi privatizacije javne
                dobrine, konflikt med delom (hlapci, dekle, viničarji ipd.) in kapitalom
                (kmet/kmetija, ki je poljedelskega delavca »najemal/a«) ter zadružništvo. Slednje je
                na eni strani kmetom omogočalo vstop v kapitalistične odnose, na drugi strani pa jih
                je zamejevalo v okvire pravil delovanja zadruge in zlasti v majhnih vaških zadrugah
                vzpostavljalo dodaten družbeni nadzor nad njimi.</p>
            <p>Lazarević ne izpusti niti vojnega časa, ko se je kmečko gospodarstvo moralo
                prilagoditi izrednim razmeram. Namesto makroperspektive, ki je v strokovni
                literaturi, kot pojasnjuje avtor, že dobro opisana, se je odločil predstaviti
                človeško izkušnjo. V ta namen obravnava dva zanimiva dnevnika. Prvega je med obema
                vojnama pisal krajevni duhovnik iz vasi Črniče na skrajnem zahodnem delu Slovenije,
                drugega pa kmet Ivan Puntar, ki je vodil večjo kmetijo na Rakeku, nanaša pa se na
                čas druge svetovne vojne do leta 1943. Dnevnika pričata predvsem o zmožnosti
                kmečkega ekonomskega in socialnega prilagajanja spremenjenim in spremenljivim
                razmeram.</p>
            <p>Poglavje s pomenljivim naslovom Novo štetje nas popelje v čas po drugi svetovni
                vojni. Avtor ga začne z opazko, da se je v raziskavah javnega mnenja v obdobju druge
                jugoslovanske države jasno pokazalo, da je v slovenski družbi kmečki poklic veljal
                za enega manj uglednih, udejstvovanje hkrati v kmetijskih in nekmetijskih
                dejavnostih (t. i. polkmetje) pa je veljalo za neučinkovito. Lazarević to pripiše
                vrsti dejavnikov, med njimi tudi kmetijski politiki v času komunizma.</p>
            <p>Ta se je začela s takojšnjo odpravo predvojnih bank in zadrug, ki so skrbele za
                kreditiranje kmetijstva, zadružništva in kmetijsko-pospeševalne službe. Uvedene
                relativne cene so bile še bolj v škodo kmetijstva kot pred vojno. Sledil je odpis
                kmečkih dolgov, ki ni bil za vse enak, nato pa agrarna reforma in kolonizacija, s
                čimer se je posestna struktura še bolj razdrobila. Agrarna reforma je imela želen
                politični učinek med prebivalstvom, ki jo je v večinskem delu podpiralo, vendar pa
                je hkrati z drugimi ukrepi pomenila popolno onemogočenje zasebnega kmetijstva.
                Kmetje so lahko pridelali le še za lastno preživetje in nakup najnujnejših
                potrošniških dobrin. Kmetijstvo kot celota je nazadovalo, saj novooblikovana državna
                in zadružna kmetijska podjetja niso prinesla želenega ekonomskega učinka. Kmalu je
                zato kljub regulirani/racionirani oskrbi začela oskrba s hrano zaostajati za
                potrebami. To je bila, kot zapiše avtor, neposredna posledica agrarne reforme.
                Odgovor oblasti je bila večja represija – politika obveznega odkupa in oddaje
                pridelkov in živine ter še večje razprtje škarij cen v škodo kmetijstva. Tako se je,
                kot zapiše Lazarević, akumulacija kapitala za financiranje industrializacije
                zagotovila na račun kmetov in njihove življenjske ravni. Prihajalo je tudi do
                neposrednega nasilja in sodnega preganjanja kmetov ob upiranju obvezni oddaji
                pridelkov. Ker je večina kmetijskih pridelkov kljub državnim posestvom še vedno
                izvirala iz zasebnega kmetijstva, so oblasti socialističnemu konceptu prilagodile
                zadružništvo. Zadruge so bile v tem konceptu še vedno podrejene trgovini v razmerah
                načrtovane oskrbe prebivalstva in so bile, kot zapiše avtor, »bolj ali manj
                prostovoljne«. Bile so produkt prevlade ideje o postopni poti h kolektivizaciji
                vasi.</p>
            <p>Nato pa se je v letu 1949 pristop spremenil in ukazana je bila hitrejša
                kolektivizacija. To je pomenilo še hitrejše ustanavljanje zadrug, v katere pa so
                kmetje zdaj morali vložiti vsa svoja produkcijska sredstva. Vstop v takšno zadrugo
                je pomenil praktično popolno nacionalizacijo premoženja kmeta, ki je bil nato za
                skromno plačilo dolžen obdelovati nekoč svojo, zdaj pa zadružno zemljo. Kmetje so se
                kljub raznovrstnim pritiskom vstopu v zadruge na vse načine upirali. Za oviranje
                graditve socializma na vasi in upiranje vstopu v zadruge so bile zagrožene kazni s
                prisilnim delom, zaplembo premoženja ipd., med dejansko obtoženimi in obsojenimi pa
                so prevladovali srednji in veliki kmetje. Očiten je bil torej politični moment
                kaznovanja. Leta 1951 je bilo v Sloveniji v zadruge vključenih le pet odstotkov
                kmečkega prebivalstva. Tega leta so kampanjo »zamrznili«, čez dve leti pa jo tudi
                opustili. Kmetje so iz obdelovalnih zadrug množično izstopili.</p>
            <p>Oblasti so se po tem odločile za bolj pragmatičen pristop »socialistične kooperacije«
                in v ospredje je stopilo priznavanje ekonomskega interesa kmetov ter potenciala
                zasebnega kmetijstva. Sledila je nova agrarna reforma, s katero so zagotovili zemljo
                za državna kmetijska podjetja, zasebni kmetje pa naj bi bili v socialistično
                zadružništvo vključeni preko prenovljenih zadrug. Povečale so se investicije v
                kmetijstvo, zadruge pa so se spremenile v nekakšna socialistična podjetja, ki so
                bila kmetom (katerim je bila zdaj kljub vključitvi v zadrugo dovoljena zasebna
                lastnina) v pomoč pri zagotavljanju mehanizacije, reprodukcijskega materiala,
                izobraževanja in pri kreditiranju. Kmetje so se v zameno obvezali, da bodo zadrugi
                prodali del svojih pridelkov. Proizvodnja je pričela naraščati, kmetje pa so se v te
                vrste odnosov prostovoljno vključevali. Od srede šestdesetih let dalje je pomen
                zasebnega kmetijstva začel upadati, povečeval pa se je ekonomski pomen državnih
                kmetijskih podjetij. Zaposlovanje kmečkega prebivalstva v industriji in selitve v
                mesta so od šestdesetih let dalje spreminjali socialni pomen kmetov, hkrati pa se je
                izgubljala tudi ideološka rigidnost v odnosu do njih. Od leta 1967 so lahko tudi
                zasebni kmetje prosto kupovali kmetijske stroje, leta 1974 je bila v ustavi
                predvidena možnost zakupa zemlje. Spreminjala so se tudi cenovna razmerja med
                kmetijskimi in industrijskimi proizvodi ter davčne obremenitve kmetov. Vse to je
                ponovno krepilo podjetniškega duha na podeželju. Hkrati s tem so bili kmetje
                postopno vključeni tudi v socialna zavarovanja – zdravstveno, pokojninsko in
                invalidsko zavarovanje je bilo od leta 1965 dostopno kmetom, vključenim v zadruge,
                od leta 1979 pa vsem kmetom.</p>
            <p>Drugi del monografije <hi rend="italic">Delo in zemlja</hi> prinese štiri izbrana
                poglavja iz zgodovine kmečkega sveta, ki pričajo o procesih modernizacije.</p>
            <p>Prvo opisuje izobraževanje kmečkega prebivalstva kot enega od stebrov uspešnega
                gospodarjenja, inovativnosti in napredka. Možnosti pridobivanja strokovne kmetijske
                izobrazbe so se od sredine 19. stoletja močno povečale, kljub temu pa je dejansko
                pridobivanje tovrstne izobrazbe napredovalo le počasi (še med obema vojnama ni
                zajelo večine kmečkega prebivalstva). Za dvig kmetijske izobrazbe so bili na voljo
                kmetijske šole (ki naj bi izšolale kmetijske strokovnjake, ti pa naj bi nadalje
                izobraževali kmete), nadaljevalne kmetijske in gospodinjske šole, različni tečaji,
                društva in zadruge ter tisk, namenjen kmetom. Ti so širili znanje o izboljšavah v
                kmetijstvu in imeli ogromen vpliv na postopno gospodarsko in socialno modernizacijo
                podeželja. Lazarević ob tem ocenjuje, da je bilo izobraževanje ne le pomembno, pač
                pa temeljno gibalo gospodarske in socialne modernizacije podeželja.</p>
            <p>Drugo poglavje predstavlja uvajanje novih poljedelskih kultur in kot agens
                spreminjanja strukture poljščin predstavlja koruzo. Koruza se je pri nas dokončno
                uveljavila do sredine 19. stoletja, nato pa se je postopno širila. Po pomenu v
                prehrani prebivalstva se razen v zahodnih predelih Slovenije ni mogla kosati s
                krompirjem in je bila dopolnjujoče živilo, ki pa je kljub temu prebivalstvo, zlasti
                revnejše, občasno reševalo lakote (slaba krompirjeva letina ipd.). Zahtevala je več
                dela kot nekatere druge rastline, je pa bogato obrodila in precej hitro zorela. Prav
                njena produktivnost je bila, kot zapiše Lazarević, razlog, da je počasi izrinjala
                proso, piro, lečo in ajdo. Avtor v poglavju predstavi celoten proces uveljavljanja
                koruze in dejavnike, ki so vplivali nanj – in tako na konkretnem primeru osvetli
                kompleksnost modernizacijskih procesov.</p>
            <p>V tretjem poglavju drugega dela knjige se srečamo z razvojem živilske industrije v
                obdobju od druge polovice 19. stoletja do druge svetovne vojne in znotraj te
                mlekarstva. Pri tem sta bili pomembni dve gibali – podjetniške pobude posameznikov
                in pa zadružništvo. S slednjim so množice kmetov dobile priložnost za skupni nastop
                na trgu in s tem za uspešno vključevanje v kapitalistično ekonomijo. Tako je bilo
                tudi pri mlekarski industriji, kjer je vodilni delež pripadal zadružnemu sektorju.
                Pri tem so svojo vlogo igrale živinorejske zadruge, ki so pripomogle k večji
                mlečnosti krav in boljši kakovosti mleka, mlekarske, ki so se ukvarjale s predelavo
                mleka v mlečne izdelke, ne nazadnje pa tudi kreditne zadruge, ki so članom odpirale
                možnosti investicij v modernizacijo. Začetniki mlekarskega zadružništva so se
                srečevali s številnimi težavami, kot so bile nihajoča kakovost mleka, sezonski viški
                mleka, skromna tehnološka opremljenost, pomanjkljivo znanje in pomanjkanje kapitala.
                Avtor poudari, da so številne zadružne pobude nato iz negotovih začetkov prerasle v
                pomembna podjetja, nekatere med njimi pa tudi ne. Predstavi tudi primere tako enih
                kot drugih ter zgodbo prve mlekarske šole na Vrhniki in mlekarske šole v Škofji
                Loki.</p>
            <p>Zadnje poglavje v knjigi predstavi odziv vinogradništva na pojav peronospore in trtne
                uši, ki sta se po slovenskih vinogradih začeli širiti od osemdesetih let 19.
                stoletja dalje. Zlasti trtna uš je vinograde močno prizadela in zahtevala drugačne
                pristope, kot so jih bili pridelovalci dotlej vajeni. Treba se je bilo prilagoditi
                novi stvarnosti, za kar pa je bilo nujno razpolagati z znanjem in s potrebnimi
                finančnimi sredstvi. Na eni strani je tako pojav peronospore in trtne uši spreminjal
                načine dela v vinogradu, v reševanje vinogradništva se je aktivno vključevala tudi
                država, na drugi strani pa je rezultiral v razraščanju samorodnic in manj zahtevnih
                trtnih vrst.</p>
            <p>Monografija Žarka Lazarevića <hi rend="italic">Delo in zemlja</hi> bralcu prinaša
                zaokrožen pregled poldrugega stoletja zgodovine kmetijstva in življenja na kmetih.
                Na eni strani sledi dolgoročnim trendom in procesom, na drugi pa osvetli posamezna
                poglavja iz kmečkega sveta. Je zanimiv in berljiv, nikakor ne suhoparen kronološki
                pregled obravnavane tematike.</p>
        </body>
    </text>
</TEI>
