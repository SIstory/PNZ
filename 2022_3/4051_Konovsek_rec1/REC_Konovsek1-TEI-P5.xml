<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Celia Donert, Ana Kladnik, Martin Sabrow (ur.), Making Sense
                        of Dictatorship: Domination and Everyday Life in East Central Europe after
                        1945.</hi> Budapest: Vienna: New York: Central European University Press,
                    2022, 280 str.</title>
                <author><forename>Tjaša</forename><surname>Konovšek</surname></author>
            </titleStmt>
            <editionStmt>
                <edition><date>2022-10-27</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4051</pubPlace>
                <date>2022</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-11-02T08:15:58Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Tjaša Konovšek</docAuthor>
        </front>
        <body>
            <figure>
                <graphic url="konovsek1.jpg" height="350px"/>
            </figure>
            <p>Z letošnjim letom je polje raziskovanja vsakodnevnega življenja v obdobju socializma
                bogatejše še za eno monografijo. Trije avtorji, ki se v svojem raziskovanju
                posvečajo prav tej temi, so združili moči in pod naslovom <hi rend="italic">Making
                    Sense of Dictatorship. Domination and Everyday Life in East Central Europe after
                    1945</hi> skupaj z enajstimi drugimi raziskovalci poskušali odgovoriti na
                vprašanje odnosa prebivalstva do socialističnega državnega sistema in njegove
                avtoritarne plati. Pogovor med njimi se je več let odvijal znotraj raziskovalnega
                projekta <hi rend="italic">The Socialist Dictatorship as a Sinnwelt</hi>, ki sta ga
                med letoma 2007 in 2010 skupno izvajala praški Ústav pro soudobé dějiny ter
                potsdamski Leibniz-Zentrum für Zeithistorische Forschung, končno pa je našel svoj
                izraz tudi v tiskani obliki.</p>
            <p>Projekt, katerega plod je monografija, si je kot osrednji cilj zastavil izzvati tedaj
                dominantno historično pripoved o totalitarnosti socialističnih sistemov. Njegova
                ambicija ni bila zanikati vidikov represije in nasilja socialističnih režimov, ki so
                bili izpostavljeni v okviru raziskovanja totalitarizmov, temveč k temu dodati tudi
                druge dimenzije življenja. Te so razkrile, da socialistični režimi svojega obstoja
                niso dolgovali samo delovanju tajnih policij in politične represije, ampak tudi
                pomenom, ki so jih za posameznike in družbo imeli v kontekstu njihovega
                vsakodnevnega življenja. <hi rend="italic">Making Sense of Dictatorship</hi>
                predstavlja enega izmed korakov, ki je pripomogel k emancipaciji historiografije
                prav na politični rabi preteklosti.<note place="foot" xml:id="ftn1" n="1">Knjiga je
                    bila med drugim predstavljena v okviru festivala Zgodovina na Špici 24. junija
                    2022 na Inštitutu za novejšo zgodovino v Ljubljani. – <hi rend="italic">Festival
                        Zgodovina na Špici – 7. dan – Dogodki in novice – Inštitut za novejšo
                        zgodovino Slovenije</hi>, pridobljeno 24. 6. 2022. <ref
                        target="https://www.inz.si/sl/Dogodki/Festival-Zgodovina-na-Spici---7.-dan/"
                        >https://www.inz.si/sl/Dogodki/Festival-Zgodovina-na-Spici---7.-dan/</ref>.</note></p>
            <p>Rdeča nit knjige, ki povezuje prispevke, je koncept miselnega sveta – <hi
                    rend="italic">Sinnwelt</hi>. Ta je avtorjem omogočil raziskovanje načinov, na
                katere so skupine in posamezniki osmišljali svet okoli sebe. So prebivalci
                socialističnih držav z njimi sodelovali ali so jim nasprotovali? Pod tako široko
                zastavljenim pristopom so avtorji obravnavali bogat nabor tem in problematik, skupaj
                z modernizacijo, potrošnjo in prostim časom, poklicnim življenjem, političnim in
                javnim diskurzom ter mnogimi drugimi. Z osredotočanjem na reprezentacije družbenega
                reda je ta zbirka esejev prispevala k pojasnjevanju odnosa med vladarji in vladanimi
                v socialističnih sistemih Srednje in Vzhodne Evrope po letu 1945. Avtorji so navdih
                za svoj pristop črpali iz nemške <hi rend="italic">Alltagsgeschichte</hi>, ki je v
                želji po razumevanju aktivnega ravnanja družbe kot celote v obdobju nacizma razvila
                občutek za nianse družbenih odnosov do političnega sistema v življenjskem svetu (<hi
                    rend="italic">Lebenswelt</hi>) posameznikov.</p>
            <p>Štirje vsebinski sklopi, na katere je razdeljena monografija, popeljejo bralca skozi
                mozaik številnih krajev, situacij in zgodovinskih akterjev. V prvem sklopu,
                naslovljenem <hi rend="italic">Sinnwelt and Eigen-Sinn</hi>, sta se Martin Sabrow in
                Thomas Lindenberger vsak s svojim prispevkom posvetila kulturnozgodovinski plati
                historičnega raziskovanja diktatorskih sistemov. Sabrow se v svojem prispevku
                ukvarja z legitimacijskimi strategijami socializma, ki so daleč presegale fizično
                obliko prisile. Dejstvo, da so socialistični sistemi sami verjeli v svoje vladanje
                in početje, jim je med ljudmi prineslo visoko stopnjo politične in kulturne
                privlačnosti. Skupaj z močno antifašistično politiko ter zavezanostjo napredku in
                socialni državi je socializem nagovoril večino družbe in si s tem pridobil podporo.
                Socialistični <hi rend="italic">Sinnwelt</hi> je tako postal splet vrednot, kot so
                enakost in soglasje, znanje in resnica, boj, napredek in racionalizacija časa. Kot
                odgovor dominantnim družbenim reprezentacijam socializma je Lindenberger v svojem
                prispevku uvedel nasprotujoči koncept Alfa Lüdkeja – <hi rend="italic"
                    >Eigen-Sinn</hi>, v pomenu trmastega, samosvojega razlaganja življenjskega sveta
                in vsakodnevnega ravnanja družbe ter ustvarjanja lastnega življenja brez
                neposrednega nasprotovanja obstoječemu političnemu redu ali v strogi usklajenosti z
                njim. Pri empiričnem delu Lindenberger poziva k raziskovanju mikrohistoričnih
                situacij, v katerih se razkrivajo sodelovanja in nasprotovanja, predvsem pa
                neupoštevanja in neskladja med vladajočo politiko ter družbo.</p>
            <p>Prvi tak primer nam v naslednjem razdelku, <hi rend="italic">Authorities and
                    domination</hi>, ponudi Ciprian Cirniala, ki v biografski študiji romunskega
                policista med letoma 1960 in 1989 razbere kopico pomenov vsakodnevnega življenja v
                obdobju socializma, ki bi s perspektive dominantne politike ostali skriti. S pomočjo
                intervjujev so profesionalna kariera, praktični vidiki njegovega dela ter njegovo
                zasebno življenje postali toposi, okrog katerih je upokojeni policist zgradil
                pripoved o svojem življenju. Študija s podrobnim proučevanjem zgolj enega
                posameznika osvetli številne široke teme, kot so javna varnost, prakse policijskega
                dela v času socializma ter (de)legitimacija moči, ki je vplivala na obstoj
                socializma. Vrednost do sedaj manj uporabljenih historičnih virov pokaže tudi
                naslednji prispevek Hedwig Richter. Prispevek se s proučevanjem birokratskih
                poročil, ki so jih v obdobju socializma dnevno, tedensko, mesečno ali letno
                ustvarjale skoraj vse institucije in organizacije, spusti pod raven do sedaj
                uveljavljene historične pripovedi, kar razkrije kopico vsakodnevnih preživetvenih
                strategij, skupaj s samocenzuro v vsakodnevnih pogovorih ter prilagojenim vedênjem
                na volitvah.</p>
            <p>Zadnji članek v sklopu izpod peresa Michala Pullmana združi mnoge izmed omenjenih
                razmislekov v empirični študiji, ki razlaga razmerje med političnimi elitami ter
                koncem socializma na Češkoslovaškem. Pullman vešče združi dogajanje na nadnacionalni
                ravni, povezano s sovjetsko glasnostjo in perestrojko, z odzivi na Češkoslovaškem.
                Njegova interpretacija gospodarske krize v osemdesetih letih pokaže ključen vpliv,
                ki ga je (samo)razumevanje političnih elit imelo na razvoj dogodkov. Spričo vedno
                širšega nabora tem, ki so socializmu predstavljale izziv, avtoritarnih praks
                sprejemanja političnih in gospodarskih odločitev ter zahtev po večji gospodarski
                učinkovitosti je socialistično politično vodstvo izgubilo zaupanje v svojo vodilno
                vlogo. Ostale skupine, predvsem vodstveni kader v podjetjih ter strokovnjaki s
                področja gospodarstva in ekonomije, so s tem pridobile moč in bistveno pripomogle k
                padcu socializma kot državne ureditve.</p>
            <p>Z naslednjim sklopom, <hi rend="italic">Everyday social practises and Sinnwelt</hi>,
                se prispevki odločneje pomaknejo k temam vsakodnevnega življenja povprečnih
                prebivalcev socialističnih držav. Ana Kladnik predstavi primer Velenja kot mesta, v
                obdobju socializma v veliki meri zgrajenega in vzdrževanega s prostovoljnim delom in
                kasneje z uvajanjem samoprispevkov. Skozi desetletja sta preplet načrtne politike
                gradnje mesta skladno z rastjo premogovnika ter prostovoljno delo Velenjčanov v
                želji po izboljšanju svojega bivanjskega okolja ustvarila močno, avtonomno in
                integrirano lokalno skupnost. Obstoj in uspešnost socializma nista bila odvisna
                zgolj od odnosa med vladajočo elito ter tistimi, ki jim je vladala, temveč v večji
                meri od odločnosti, samosvojosti, organizacijskih sposobnosti, družbenega kapitala
                in civilne angažiranosti lokalnih skupnosti. Prav aktivnosti skupnosti, ki niso
                spadale v ožji upravni in politični državni krog, so med prebivalstvo prinesle mnoge
                elemente modernizacije, med drugim uporabo gospodinjskih aparatov. Kampanja
                omogočanja dostopa do pralnih strojev čim širšim slojem prebivalstva na Madžarskem,
                kot v svojem prispevku pokaže Annina Gagyiova, je bila ponovno primer upravljanja
                omejenih sredstev na ravni vsakodnevnega življenja, tokrat v okviru sindikatov.
                Okrog dostopnosti in uporabe pralnih strojev se je spletala množica različnih praks,
                ki so segale od sodelovanja in utrjevanja egalitarnosti preko nejasnosti in pomot do
                izrabljanja načrtovanih možnosti, ki jih je nudil sistem; vse pa so bile usmerjene k
                temu, da bi razbremenili ženske, s čimer bi lahko te v večji meri vstopale na trg
                dela.</p>
            <p>S perspektive spola je napisan tudi sestavek Barbare Klich-Kluczewske, ki se
                osredotoči na položaj neporočenih samskih mater v Ljudski republiki Poljski. V
                obdobju socializma so te postale pomembna tema strokovnih in medijskih razprav o
                vlogi družine v poljski družbi. Ta je postala osnovna enota, na podlagi katere je
                država ljudem delila potencialno dostopne dobrine. Samske matere, ki pri preživetju
                niso imele podpore širše družine, so bile tako prikrajšane tudi za pomoč države, kar
                jim je dodatno otežilo finančni položaj in skrbstveno vlogo. Prispevek Celie Donert
                prav tako govori o družini, ali bolje rečeno, o preseku med spolom, urbanim
                prostorom. človekovimi pravicami in mirovniškim gibanjem, vse to na primeru jasli,
                ki so nekaj let delovale v Nemški demokratični republiki. Obstoj jasli je režimu
                predstavljal tujek: v okolju, kjer je bil v vrtčevski sistem vključen ogromen delež
                otrok, je zasebno varstvo delovalo kot nasprotovanje institucionaliziranemu poteku
                družbene socializacije otrok skozi državni šolski in vrtčevski sistem. Odzivi države
                na disidentsko ravnanje dela njenih prebivalcev so razkrili tako smisle kot nesmisle
                miselnega sveta enih in drugih.</p>
            <p>Zadnji sklop prispevkov, naslovljen <hi rend="italic">Intellectual and expert worlds
                    and (de-)legitimization</hi>, prinaša štiri prispevke avtorjev, ki se
                osredotočajo na <hi rend="italic">Sinnwelt</hi> intelektualcev in strokovnjakov.
                Matěj Spurný s svojo temo o gradnji češkoslovaškega mesta Most delno ustvarja
                primerjavo s prispevkom Ane Kladnik, a namesto odzivov lokalnih skupnosti v pretres
                vzame proces postopne integracije kritičnega disidentskega diskurza v uradni diskurz
                državnega socialističnega sistema. Staro mesto Most, ki je bilo uničeno zaradi
                izkopavanja lignita, in gradnja novega mesta na varni lokaciji nedaleč stran sta
                skozi leta sprožala različne odzive državnih institucij in strokovnjakov, kar
                razkriva nenehno spreminjajoči se miselni svet obojih. Način življenja, nadaljuje
                Péter Apor, je imel izrazito politično konotacijo tudi v poznem obdobju madžarskega
                socializma. Iskanje avtentičnega načina življenja je pod vplivom predvsem nemških
                komun našlo plodna tla tudi v Budimpešti, kjer so skrajno levi kritiki obstoječega
                socialističnega sistema oblikovali lastno komuno v okviru umetniške skupine
                Orfeo.</p>
            <p>Jonathan Larson v svojem prispevku odpre vprašanje hrambe gradiva, na podlagi
                katerega zgodovinarji raziskujemo preteklost, in njenega vpliva na njegovo
                interpretacijo. Na ohranjanje in vrednotenje disidentskega tiska, trdi Larson, je
                vplivala predvsem njegova nacionalna konotacija. Večina literarnih, zgodovinskih,
                političnih in drugih tekstov, izdanih kot <hi rend="italic">samizdat</hi>, se je
                globoko skladalo z nacionalnimi identitetami; tako so posamezniki, ki so pričeli
                zbirati disidentsko gradivo, tako ravnali predvsem zaradi občutka dolžnosti do
                naroda, za katerega so čutili, da mu pripadajo. Larson z raziskovanjem načina
                hranjenja gradiva in njegove vloge v politični rabi preteklosti razširja splošno
                uveljavljeno povezavo med <hi rend="italic">samizdatom </hi>in padcem
                socializma.</p>
            <p>Kot zadnji avtor Michal Kopeček v svojem prispevku prepričljivo poveže okvir <hi
                    rend="italic">Sinnwelta</hi> z analizo disidentskega legalizma kot strategije
                nasprotovanja državnemu socializmu Poljske in Češkoslovaške s pomočjo sklicevanja na
                vladavino prava, s čimer izzove nekatere ustaljene predstave o disidentstvu in tudi
                o socialističnih državah, ki so se uveljavile po padcu socializma. Trditev, da so
                človekove pravice predstavljale neposredno osnovo disidentskemu gibanju, postane s
                stališča prispevka precej manj samoumevna. Strategijo legalizma avtor vpne v močne
                legalne mehanizme držav poznega socializma. Če države v poznem socializmu ne bi
                imele močnih pravnih okvirov in daljše tradicije zagovarjanja človekovih pravic,
                legalistična strategija nekaterih disidentov ne bi imela želenega učinka. Posledica
                obojega, trdi avtor, je bila močna ustavna ureditev držav po letu 1989.</p>
            <p>Monografija prinaša mnogo prednosti. Vsak izmed prispevkov, ki jo sestavljajo, na
                izviren in svojstven način razrešuje napetost med empirijo in teoretsko zastavljenim
                okvirom. Izredno različni stanje raziskav posameznih tem, stanje, oblika in
                dostopnost virov pa tudi izhajanje avtorjev iz različnih akademskih okolij
                prispevajo k enkratnosti zbirke študij. Vsi prispevki so dobro podprti z naborom
                temeljne literature, kar bralcu omogoča kvaliteten vpogled v obravnavana
                raziskovalna polja. A vendar je tisto, zaradi česar monografija najbolj izstopa,
                skupno osnovno razumevanje problematike, prisotno pri vseh avtorjih: v
                zgodovinopisju je malo prostora za črno-bele slike in mnogo prostora za raziskovanje
                različnosti, nians in nenehno spreminjajočih se pogledov.</p>
        </body>
    </text>
</TEI>
