<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Gaj Trifković, Sea of Blood: A Military History of the
                        Partisan Movement in Yugoslavia 1941–45</hi>. Warwick: Helion &amp; Company,
                    2022, 448 str.</title>
                <author><forename>Klemen</forename><surname>Kocjancic</surname></author>
            </titleStmt>
            <editionStmt>
                <edition><date>2022-10-27</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4021</pubPlace>
                <date>2022</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-11-02T08:15:18Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Klemen Kocjančič</docAuthor>
        </front>
        <body>
            <figure>
                <graphic url="kocjancic1.jpg" height="350px"/>
            </figure>
            <p>Gaj Trifković je (vojaški in vojni) zgodovinar novejše generacije, ki se primarno
                ukvarja s proučevanjem področja nekdanje Jugoslavije med drugo svetovno vojno.
                Poznan je že po obsežnem opusu del, objavljenih v mednarodnih znanstvenih revijah in
                tudi samostojnih publikacijah.</p>
            <p>Leta 2022 je britanska založba Helion &amp; Company izdala njegovo najnovejšo
                samostojno knjigo (v angleščini), namenjeno pregledu narodnoosvobodilnega (t. i.
                partizanskega) gibanja (NOG) v Jugoslaviji med drugo svetovno vojno, z naslovom <hi
                    rend="bold">Sea of Blood. A Military History of the Partisan Movement in
                    Yugoslavia 1941–45</hi>.</p>
            <p>Avtor petletno zgodovino jugoslovanskega partizanstva predstavi s pomočjo
                kronološkega in geografskega kriterija, pri čemer kronologijo razdeli na podlagi
                pomembnejših medvojnih dogodkov (večjih ofenziv, kapitulacije Italije itd.), medtem
                ko (pod)poglavja geografsko (večinoma) porazdeli glede na posamezne (bodoče)
                republiške oziroma pokrajinske dele (od Slovenije na severu do Makedonije na jugu).
                V knjigi zgodovino prične z neposrednimi dogodki pred izbruhom aprilske vojne leta
                1941 (in poznejše okupacije Jugoslavije) ter jo konča s povojnimi poboji zajetih
                sovražnikov in nasprotnikov partizanskega gibanja. Medvojno dogajanje predstavi s
                strateškim in operativnim pregledom dogodkov ter z vpletanjem manjših spopadov, bitk
                in zgodb posameznikov za boljše razumevanje vojnega časa.</p>
            <p>Cela knjiga je kronološko razdeljena na sedem poglavij. Prvo zajema leto 1941 –
                aprilsko vojno, začetek odporniškega gibanja partizanov in prokraljevih četnikov ter
                posledični začetek državljanske vojne med tema dvema gibanjema, začetek kolaboracije
                in prve večje nemške protipartizanske ofenzive. Drugo poglavje obsega prvo polovico
                leta 1942 (z večjimi partizanskimi vstajami po Jugoslaviji in tudi skorajšnjim
                zatrtjem partizanske prisotnosti v Srbiji), medtem ko tretje poglavje do konca
                predstavi dogajanje v letu 1942 (širjenje osvobojenega ozemlja, večje partizanske
                ofenzive). Četrto poglavje je namenjeno zadnjemu obdobju italijanske okupacije
                (januar–avgust 1943), ko je bil NOG v Bosni izpostavljen štirim večjim sovražnikovim
                ofenzivam, sledi pa mu peto poglavje, v katerem so predstavljene italijanska
                kapitulacija in njene neposredne posledice do februarja 1944 (nemška okupacija
                ozemlja, razširitev osvobojenega ozemlja, kadrovska in oborožitvena rast NOG). V
                šestem poglavju avtor piše o nemških prizadevanjih za omejitev NOG, ki je v tem času
                okrepil svoje delovanje, skupaj z vdorom partizanskih sil na srbsko ozemlje. Zadnje
                poglavje nato zajema dogajanje od začetka beograjske operacije
                (sovjetsko-partizanske ofenzive za osvoboditev Beograda) do zaključnih bojev na
                severu Jugoslavije in v sosednjih državah (Italiji, Avstriji), skupaj s povojnimi
                množičnimi poboji zajetih sovražnikov in nasprotnikov NOG.</p>
            <p>V nadaljevanju se osredotočam na predstavitev delov knjige, ki se nanašajo specifično
                na Slovenijo oziroma slovenski del NOG. Prvo podpoglavje o Sloveniji zajema leto
                1941, v katerem avtor predstavi počasni začetek slovenskega NOG in prvih
                italijanskih akcij proti partizanom, ki so ga v določenih predelih Slovenije skoraj
                popolnoma zatrle (na primer razbitje Krimskega bataljona in Belokranjske čete). Še
                slabše stanje je bilo v od Nemcev zasedenem predelu Slovenije, kjer je že takoj po
                okupaciji nemški okupator nastopil ostreje kot Italijani. Avtor slabše stanje NOG
                pripiše predvsem dobro razvitemu infrastrukturno-komunikacijskemu omrežju v
                Jugoslaviji, kar je okupatorjevim silam omogočalo hitre premike (po železnici in
                cestah) po zasedenem območju, kot tudi pomanjkanju 'uporniških tradicij' (str. 72),
                pri čemer lahko k temu dodamo še bližino italijanskega in nemškega ozemlja, kar je
                olajšalo dodatno okrepitev okupacijskih sil. Podpoglavje se konča s predstavitvijo
                uspešne partizanske zasede, v katero je padla skupina nemških policistov, in
                posledične bitke za Dražgoše, ki se je končala z razbitjem Gorenjskega bataljona.</p>
            <p>Naslednje poglavje predstavi spomladansko vstajo NOG v Sloveniji leta 1942 in
                spomladansko ofenzivo italijanskih sil, ki je bila neuspešna. Z umikom italijanskih
                sil s podeželja so partizani vzpostavili osvobojena ozemlja, pri čemer so se zaradi
                pojava partizanskega vojvodstva (str. 121) vzpostavile tudi domače, protipartizanske
                oziroma protikomunistične skupine, ki so se kmalu zatekle pod okrilje okupatorja. Na
                področju Gorenjske in Spodnje Štajerske je NOG le životaril, vodstvo pa je poskušalo
                okrepiti partizanske sile z vdorom druge skupine odredov, ki pa je bil zaustavljen.</p>
            <p>Sledi predstavitev druge polovice leta 1942, ko so Italijani z novo večjo (roško)
                ofenzivo želeli »očistiti« Ljubljansko pokrajino. Kljub operativnemu uspehu
                (razbitju določenih partizanskih sil, vdoru v Kočevski rog) italijanske sile niso
                dosegle strateškega cilja, tj. uničenja vodstva NOG in vseh partizanskih enot na tem
                območju. V tem času se je okrepilo moštvo vaških straž in Legije smrti, a istočasno
                so se okrepile tudi partizanske vrste (z reorganizacijo, prihodom srbskih častnikov,
                lokalno mobilizacijo). Na od Nemcev zasedenem ozemlju so se povečale partizanske
                akcije, a je nemški okupator svoje sile okrepil s prihodom dodatnih sil iz rajha in
                rekrutacijo lokalnega prebivalstva v paravojaške formacije. V četrtem poglavju avtor
                analizira dogodke prvih osmih mesecev leta 1943, ko je slovenski NOG vzpostavil
                partizanski diviziji, hkrati pa so sile usmerili v sistematične napade na večje
                cestne in železniške povezave. Z mobilizacijo se je nadalje okrepil NOG na nemškem
                zasedenem ozemlju, a je bil neprimerno šibkejši od partizanskih sil na italijanskem
                zasedenem ozemlju; v tem času so se za krajše obdobje partizani pojavili tudi na
                Koroškem. V tem obdobju so partizanske sile na severu Slovenije utrpele večje
                poraze: od razbitja Pohorskega bataljona januarja 1943 do razbitja Sedme brigade na
                Žirovskem vrhu avgusta istega leta.</p>
            <p>Toda italijanska kapitulacija septembra 1943 je pomembno spremenila strateški položaj
                slovenskega NOG, saj so se partizani okrepili z zaplenjeno italijansko oborožitvijo
                in opremo ter tudi s sodelovanjem z bivšim okupatorjem (v napadu na oporišče bele
                garde na Turjaku) in prihodom novih mobilizirancev ter prostovoljcev. A po prvotnem
                optimizmu je nemški okupator sprožil obsežno ofenzivo, s katero je porinil
                partizanske sile od glavnih cestnih in železniških povezav, s prodorom od Istre
                proti Kočevju. V sklopu te ofenzive je Nemcem uspelo zajeti številno oborožitev in
                opremo ter razbiti nekatere partizanske enote (s številnimi neoboroženimi prišleki),
                a je NOG-u vseeno uspelo obdržati večino na novo zaplenjenega orožja in kohezijo
                večjega dela svojih enot.</p>
            <p>Naslednje poglavje zajema obdobje od zime 1943/44 do septembra 1944. Po celotnemu
                ozemlju Slovenije so partizanske sile okrepile sabotažne akcije na cestno-železniško
                omrežje ter tudi napade na manjše in večje (izolirane) sovražnikove postojanke, ki
                so jih držali Nemci, domobranci, vermani itd. To obdobje je zaznamovano z obsežnimi
                akcijami in protiakcijami z obeh strani, kar se je nadaljevalo vse do konca vojne.
                Zadnje obdobje (oktober 1944 – maj 1945) predstavlja »najtežje obdobje v zgodovini
                lokalne veje NOG« (str. 347), saj je bilo lokalno prebivalstvo utrujeno od
                dolgotrajne vojne, partizanske sile pa niso imele potrebne težke oborožitve za
                uničenje sovražnikovih postojank, ki so nadzirale večino slovenskega ozemlja.
                Posledično je tudi to obdobje zaznamovano z nenehnimi serijami napadov in
                protinapadov, brez vzpostavitve nadvlade ene od vojskujočih se sil. V tem obdobju se
                je na slovenskem ozemlju pričel množični prihod nemških in kolaboracionističnih sil
                iz jugoslovanske ter tudi vzhodne fronte, kar je še dodatno zavrlo možnost uspeha
                slovenskih partizanov. Šele umik nemških in kolaboracionističnih sil iz južnega
                predela Jugoslavije v zadnjih treh mesecih vojne, zaradi prodora britanskih sil na
                sever Italije in sovjetskih sil proti Sloveniji in Avstriji, je razbil ta pat
                položaj v Sloveniji. Kljub temu so se slovenske partizanske sile z nemškimi in
                kolaboracionističnimi silami na ozemlju Slovenije in avstrijske Štajerske spopadale
                še po uradni kapitulaciji tretjega rajha. Temu pa so sledili premiki zajetih
                sovražnikov nazaj na jug in množični poboji sovražnikovih sil ter civilistov.
                Dejansko pa se je druga svetovna vojna na jugoslovanskih tleh končala šele konec
                maja 1945 s padcem zadnjega oporišča Neodvisne države Hrvaške v vasi Odžak.</p>
            <p>V zaključku se avtor dotakne tudi nekaterih mitov glede jugoslovanskega partizanstva,
                pri čemer jih razloži ali zavrže. Denimo glede jugoslovanskega partizanstva, da je
                bil NOG osredotočen le na izvajanje zasedb in napadanje vlakovnih kompozicij, da so
                partizani namerno napadali sovražnikove sile v bližini naseljenih krajev z namenom
                povzročitve represivnih ukrepov okupatorja proti lokalnemu prebivalstvu (s čimer bi
                se nato preživeli priključili partizanom), da je bilo partizanstvo nagnjeno k
                totalni vojni omejenega značaja ter da so sile NOG jeseni 1944 vpadle v Srbijo z
                namenom zmage v državljanski vojni (in ne boja proti okupatorju).</p>
            <p>Na podlagi obširnega arhivskega gradiva iz devetih različnih držav ter uporabe
                povojne strokovne in znanstvene literature je avtorju uspelo napisati podrobno
                analizo narodnoosvobodilnega gibanja v Jugoslaviji. Dejstvo, da je knjiga napisana v
                angleščini, pa pomeni, da bo zapleteno medvojno dogajanje laže razumljivo tudi tujim
                raziskovalcem, ki so omejeni glede razumevanja jezikov oziroma dostopa do virov, ki
                jih velika večina publikacij, nanašajoča se na jugoslovansko (balkansko) fronto
                druge svetovne vojne, ne vključuje.</p>
        </body>
    </text>
</TEI>
