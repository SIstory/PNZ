<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Ivan Smiljanić, ur., <hi rend="bold">Sočutje in stigma: Družbene razlike in revščina v
                    slovenski novejši zgodovini</hi>. Ljubljana: Inštitut za novejšo zgodovino, 2022, 261
                    str.</title>
                <author><forename>Janja</forename><surname>Sedlaček</surname></author>
            </titleStmt>
            <editionStmt>
                <edition><date>2022-10-27</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4069</pubPlace>
                <date>2022</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-11-02T08:13:50Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Janja Sedlaček</docAuthor>
        </front>
        <body>
            <figure>
                <graphic url="Sedlacek2.jpg" height="350px"/>
            </figure>
            <p>Zbornik <hi rend="italic">Sočutje in stigma: družbene razlike in revščina v slovenski
                    novejši zgodovini</hi> je del zbirke Vpogledi Inštituta za novejšo zgodovino.
                Prinaša devet raznolikih znanstvenih prispevkov na temo revščine, njenih pojavnih
                oblik, vzrokov in posledic ter odnosa družbe in države do omenjenega fenomena, en
                prispevek pa kot antipod revščini obravnava najpremožnejši ljubljanski meščanski
                sloj v začetku 20. stoletja. Prispevki, predstavljeni novembra 2021 na znanstvenem
                simpoziju o družbenih razlikah in revščini, so zdaj pred nami tudi v pisni
                obliki.</p>
            <p>V zborniku Branka Grošelj najprej predstavi odnos družbe do ene najrevnejših
                družbenih skupin – beračev in potepuhov – od konca 19. stoletja do leta 1940.
                Avtorica uvodoma poudari, da je prišlo ob koncu 19. stoletja, še zlasti pa po prvi
                svetovni vojni do spremenjenega odnosa do revščine, ki se je na eni strani kazal v
                premiku od individualne krivde h kolektivni krivdi (ne cele družbe, pač pa sloja
                beračev in potepuhov), na drugi pa v pogledih, ki so vzroke za revščino videli v
                ekonomskem sistemu. Še vedno pa je, kot poudari Grošelj, odnos do najrevnejših v tem
                obdobju ostal enako odklonilen, kot je bil prej. Tako je tudi v zakonodaji ostajalo
                aktivno preganjanje beračenja in potepanja – z zapornimi kaznimi, odgonom, prisilnim
                delom (prevzgojo). Odklonilen odnos do beračev in potepuhov so utrjevali časopisi,
                celo otroška literatura. Ponovno prelomnico v odnosu do beračev in potepuhov Grošelj
                postavi v pozna dvajseta leta 20. stoletja, ko se v časopisju začne pojavljati izraz
                brezdomec, krepi pa se tudi prepričanje, da je družba dolžna pomagati tistim, ki se
                sami ne morejo preživljati. Vendar pa se družbeni odnos do najrevnejših le počasi
                spreminja in prej navedeni stereotipi, predsodki in odklonilen odnos tako
                prevladujejo v vsem obravnavanem obdobju.</p>
            <p>V drugem prispevku Alenka Hren Medved predstavi revno prebivalstvo trga Laško in
                njegove podeželske okolice v 19. stoletju. Laško je bilo tedaj med večjimi trgi na
                Spodnjem Štajerskem in na Slovenskem, med njegovimi prebivalci so prevladovali
                obrtniki, ki pa so se poleg tega ukvarjali tudi s kmetijstvom, a le za lastne
                potrebe. Laško je v primerjavi z drugimi slovenskimi mesti in trgi relativno zgodaj
                vstopalo v modernizacijske procese, imelo je premogovnik, pivovarno in zdravilišče,
                ležalo je ob progi Južne železnice, ko je bila ta zgrajena, in relativno zgodaj
                dobilo električno napeljavo. Prav ta zgodnja modernizacija pa je razlike med
                premožnejšimi tržani in revnimi sloji, tako v trgu samem kot v njegovi okolici, še
                zaostrila.Hren Medved v prispevku na podlagi krstnih, poročnih in mrliških knjig ter
                statusov animarum analizira revno prebivalstvo (prebivalce brez lastne nepremičnine)
                v trgu in štirih okoliških vaseh, kjer so se nahajali industrijski obrati in rudnik.
                Avtorica na podlagi demografskih podatkov med drugim sklepa, da si je revno
                prebivalstvo na podeželju laže ustvarilo družino in imelo otroke kot v Laškem,
                ugotovi, da je bil delež porok med revnim prebivalstvom v okolici večji kot v trgu
                in da je revni prebivalec Laškega v povprečju dočakal 53 let, revni okoliški
                prebivalec pa 49. Avtorica poudari, da so bile v največjem tveganju za revščino
                samske starejše ženske, na koncu pa kot primere revnih družin predstavi družino
                gostača, družino rudarja in družino poslov.</p>
            <p>Dunja Dobaja v tretjem prispevku izpostavi gluhe osebe kot kategorijo ljudi z večjim
                tveganjem za revščino ter predstavi njihovo izobraževanje in integracijo med obema
                svetovnima vojnama kot pot iz stanja revščine. Avtorica uvodoma poudari ambivalenten
                odnos do telesno in duševno prizadetih v tem času, ki ga je po eni strani tvorilo
                zavedanje o pomenu vsakega človeškega življenja, po drugi strani pa poudarjanje
                njihove drugačnosti, celo evgeničnih načel o manjvrednosti, in iskanje poti za
                »povečanje njihove uporabnosti«. Gluhonemi otroci so se v tem času izobraževali v
                posebnih zavodih (pri nas v leta 1900 ustanovljeni gluhonemnici v Ljubljani). V
                gluhonemnici so otroke, ki so prihajali iz socialno šibkega okolja, njihova gluhota
                pa je bila običajno posledica nezdravljenih ali nestrokovno zdravljenih bolezni ušes
                in drugih otroških bolezni, učili govoriti in razumeti govor ter jih na ta način
                skušali približati polnočutnim ljudem. Avtorica poudarja, da je imela segregacija
                številne pozitivne učinke in da je kljub današnjim pomislekom glede metode
                poučevanja ta gojencem šole omogočila samostojnost in pogosto tudi pot iz
                revščine.</p>
            <p>Naslednji prispevek obraze revščine in družbene neenakosti, njihovo spreminjanje,
                kontinuitete in diskontinuitete, prelomne točke ter spreminjanje odnosa do
                posameznih družbenih kategorij, med drugim do (tobačnih) delavcev, žensk, samskosti
                in do revščine same, predstavi na osnovi dolge zgodovine delavstva Tobačne tovarne
                Ljubljana vse od njene ustanovitve leta 1871 pa do zaprtja leta 2004. Avtorica Urška
                Strle ocenjuje, da so bile tobačne delavke (največji delež zaposlenih so namreč
                predstavljale ženske) v vsem obravnavanem obdobju večinoma v kategoriji revščine ali
                vsaj eksistenčnega minimuma, se je pa odnos do njih po drugi svetovni vojni
                spremenil, prav tako njihove socialne pravice. Strle navaja, da so bile v tovarni
                večinoma zaposlene ženske, moški pa so do prve svetovne vojne opravljali zlasti
                fizično težja in nadzorna dela in so bili zato tudi bolje plačani. Spolna razmerja
                so ostajala podobna tudi v obdobju med obema svetovnima vojnama, le da se je širilo
                zaposlovanje žensk tudi v upravi. Ta se je številčno krepila vse do osemdesetih let
                20. stoletja. Po drugi svetovni vojni je plačna hierarhija ostajala podobna, so se
                pa spremenila plačna razmerja in plača direktorja ni bila več kot štirikrat višja od
                plače nekvalificiranega delavca. Za čas po osamosvojitvi teh podatkov ni. Strle se v
                prispevku dotakne tudi vloge sindikatov, delavstvo tobačne tovarne pa predstavi še v
                luči demografske statistike, stanovanjskih razmer in zdravstvenega varstva.</p>
            <p>Filip Čuček se v svojem prispevku posveti Ptujski hiralnici, v kateri so na jesen
                svojega življenja našli svoj prostor najubožnejši. Do oskrbe v hiralnicah so bili
                namreč, kot zapiše Čuček, konec 19. in v prvi polovici 20. stoletja upravičeni
                tisti, za katere doma ali v domovinski občini niso bili zmožni poskrbeti. To so bili
                večinoma reveži brez sorodnikov in berači, ki so toliko obnemogli, da niso več mogli
                hoditi od hiše do hiše. Avtor v svojem prispevku opiše pot do ustanovitve hiralnice
                na Ptuju leta 1875, ki je ob odprtju lahko sprejela sto ostarelih in obnemoglih.
                Hiralnica je stala poleg leto prej ustanovljene bolnišnice, s katero si je delila
                zdravniško osebje in upravo ter nekatere druge storitve (pripravo hrane, pranje
                perila ipd.). V prispevku izvemo zanimive podrobnosti o življenju in delovanju
                hiralnice za časa dvojne monarhije – beremo o skromni prehrani, ki so je bili tam
                nastanjeni reveži deležni, o vlažnih prostorih, o tem, od kod so »hiralci« prihajali
                in da so v hiralnici običajno živeli le še nekaj mesecev, o prenatrpanosti prostorov
                na prelomu stoletja, o tem, da so zaradi premajhnosti bolnišnice v hiralnico
                nameščali tudi bolnike, o posameznih poročilih glede nasilja nad varovanci in
                primerih samomorov. Čuček temu doda še kratek pregled delovanja hiralnice v obdobju
                prve Jugoslavije, prispevek pa zaključi v času druge svetovne vojne, ko je nemška
                okupacijska oblast več kot tretjino varovancev ptujske hiralnice določila za
                »evtanazijo«.</p>
            <p>Prispevek Nataše Henig Miščič prikaže delovanje Kranjske hranilnice v luči družbene
                odgovornosti do revnejših slojev prebivalstva do začetka prve svetovne vojne.
                Avtorica poudari, da so bili že od ustanovitve hranilnice leta 1820 njena ciljna
                skupina revnejši, a zaposleni prebivalci – delavci, obrtniki, hlapci, kmetje ipd. –,
                ki so bili dovolj varčni, da so majhen del svojega prihodka lahko namenili
                varčevanju. Že od samega začetka delovanja hranilnice je bila določena tudi najvišja
                vsota, ki so jo kot enkratni polog varčevalci lahko nakazali na svoj račun. S tem so
                se v hranilnici, kot zapiše avtorica, želeli izogniti temu, da bi postali ustanova
                za bogatejše sloje. Ta politika se je nato postopno spreminjala. V drugi polovici
                19. stoletja je bilo v pravilniku hranilnice zapisano, da je ta namenjena vsem
                slojem, s poudarkom na ranljivejših skupinah, povečeval se je tudi najvišji
                dovoljeni znesek pologa, dokler ga niso leta 1872 opustili. Kljub temu se je delež
                vložnih knjižic z najnižjimi zneski od leta 1882 dalje, ko je statistika dostopna,
                ves čas gibal okoli ene tretjine. Med dodatnimi storitvami in akcijami hranilnice,
                ki so bile namenjene nižjim slojem prebivalstva, Henig Miščič poudari več ugodnosti
                za delavce od osemdesetih let 19. stoletja, med njimi finančno podporo ustanovitvi
                Društva za gradnjo delavskih stanovanj ter ustanovitev posebnega fonda, t. i.
                starostne hranilnice, kjer so vlagatelji vlagali sredstva, da so ob upokojitvi lahko
                prejemali starostne rente. S posebnimi nagradami je hranilnica pomagala tudi
                dolgoletnim poslom. Poleg tega je del svojega dobička že od poznih tridesetih let
                dalje darovala v dobrodelne namene, ob 75-letnici delovanja pa ustanovila še
                zavetišče za neozdravljivo bolne, ki si sami nege niso mogli privoščiti.</p>
            <p>Sedmi prispevek po vrsti je delo Mete Remec in obravnava problematiko tuberkuloze in
                trahoma kot dveh »bolezni bede in pomanjkanja« v 19. in 20. stoletju. Prispevek
                poleg zgodovinskega pregleda razširjenosti in zdravljenja obeh bolezni prinaša
                predvsem poudarke glede odnosa družbe in oblasti do omenjenih bolezni, ki sta bili
                neposredno povezani z revščino. Kot poudarja avtorica, se je v meščanskem 19.
                stoletju, v katerem so vladale vrednote delavnosti, truda in marljivosti, revščine
                držala socialna stigma. Odnos do revežev pa ni več vključeval le usmiljenja,
                dojemali so jih tudi kot krivce za lastno revščino in širjenje bolezni revščine,
                celo kot nosilce manjvrednega genetskega materiala, s čimer so predstavljali grožnjo
                celi družbi. Rešitve za revne in obolele za z revščino povezanimi boleznimi tako
                niso videli le v pomoči, temveč predvsem v prevzgoji. Ko se je po prvi svetovni
                vojni s svojimi programi v reševanje te problematike močneje vklopila država, je
                postajal element nadzora in prevzgoje še močnejši. Po drugi svetovni vojni je oblast
                proti trahomu, ki je bil v nekaterih predelih še vedno endemičen, nastopila s
                propagando, izobraževanjem in ugodnostmi za sodelovanje, hkrati pa s poudarjanjem,
                da se bitka bije z boleznijo in revščino, ne s posamezniki. Boju z boleznijo so
                poleg razrednih pripisali celo narodnostne komponente (razširjenost trahoma v
                Prekmurju naj bi bila žalostna posledica madžarske okupacije). Situacija se je
                umirila šele z začetkom antibiotičnega zdravljenja v poznih petdesetih letih.</p>
            <p>Naslednji prispevek, ki sta ga pripravili Irena Selišnik in Ana Cergol Paradiž, kot
                antipod revnim slojem in raziskavam revščine predstavlja najpremožnejše ljubljanske
                meščane in meščanke na začetku 20. stoletja. Avtorici sta v svoji študiji raziskali,
                kakšna je bila usoda skupine Ljubljančanov, ki so na predvečer prve svetovne vojne
                sodili med najpremožnejše v mestu, v povojnem obdobju. Zanimalo ju je, katerega
                spola in poklica so bili, kakšen je bil njihov občevalni jezik ter ali so po vojni
                ostali v Ljubljani ali so se iz nje izselili. Ljubljančani, ki so na začetku 20.
                stoletja plačevali več kot 100 goldinarjev premoženjskih davkov, so bili povečini
                (hišni) posestniki, trgovci in večji obrtniki, ena četrtina pa je sodila med
                intelektualno elito (pravniki, zdravniki ipd.). Nemški občevalni jezik je navajalo
                skoraj 30 odstotkov teh meščanov, kar je bilo več od deleža v splošni populaciji
                mesta. Med 704 najpremožnejšimi meščani je bilo 200 žensk. Avtorici predstavljene
                podatke v prispevku še podrobneje obdelata in problematizirata. Glede stanja po
                vojni ugotavljata, da je bilo med izseljenimi več pripadnikov intelektualne elite,
                ki so se večinoma preselili v Avstrijo, delež oseb z nemškim občevalnim jezikom, ki
                so ostale v Ljubljani, pa se je po vojni zmanjšal.</p>
            <p>V nadaljevanju nam Marta Rendla predstavi socialno-ekonomski položaj gospodinjstev v
                socializmu in ga poveže s problematiko revščine ter z merjenjem in raziskovanjem
                revščine v obravnavanem času. Avtorica že uvodoma zapiše, da je glavna ambicija
                njenega prispevka »opozoriti na obstoj družbenih razlik in revščine v jugoslovanski
                komunistični družbi ter podati pregled raziskav revščine za to obdobje«.
                Komunistična oblast je obstoj revščine v socialistični družbi namreč zanikala. Pa
                vendar so razlike obstajale. Obstajale so na regionalni ravni, znotraj posameznih
                tipov gospodinjstev (nekmečkih, mešanih in kmečkih) ter med politično elito in
                ostalimi prebivalci. Socialna varnost je v modelu socialne politike v komunistični
                Jugoslaviji temeljila na statusu zaposlitve ter na plačevanju prispevkov za socialno
                varnost. Vendar pa so bile iz tega koncepta izločene nekatere skupine ljudi – kmetje
                so bili sprva sploh izključeni iz socialnih zavarovanj, a tudi kasneje, vse do konca
                sedemdesetih let, njihove socialne pravice niso bile izenačene z drugimi, če niso
                bili vključeni v zadrugo. Avtorica v prispevku s pomočjo kazalnikov, kot so letni
                razpoložljivi dohodek, delež izdatkov za minimalne življenjske potrebščine in
                odstotek izdatkov za hrano v letih 1963–1988, pokaže, da so bila po tipih
                gospodinjstev v najslabšem, podpovprečnem položaju kmečka gospodinjstva. Na koncu
                predstavi še karakteristike in ugotovitve prvih povojnih raziskav revščine, ki so
                jih v Sloveniji ob naraščanju krize v gospodarstvu, odkrite brezposelnosti in ob
                vedno očitnejšem problemu revščine napravili v osemdesetih letih.</p>
            <p>Zbornik sklene prispevek Sreča Dragoša z naslovom »Socialna država – prihodnost ali
                preteklost?«. Gre za razmišljanje o revščini, neenakosti, socialni politiki in
                socialni državi. Avtor opozarja na pomanjkanje političnega konsenza v Sloveniji o
                tem, kaj socialna država sploh pomeni. Naveže se na razmišljanja Andreja Gosarja o
                avtonomni socialni politiki in opozarja, da sta tako kapitalizem kot socializem
                socialno politiko podredila ekonomski logiki. Opozarja tudi na problematičnost
                trditve, da gre Sloveniji – kar zadeva revščino in neenakosti – dobro. Čeprav
                slovenska neenakost glede dohodkov spada med najmanjše na svetu, Dragoš opozori, da
                imamo pri nas precej večjo neenakost v distribuciji premoženja kot pa dohodkov, da
                se je neenakost med majhnim odstotkom najbogatejših in ostalim prebivalstvom
                drastično povečala ter da se trendi poslabšujejo. Sklepni del svojega prispevka
                začne z besedami: »Je Slovenija še socialna država? Ne nasedajmo.« Glavna krivca za
                takšno stanje Dragoš vidi v neavtonomni socialni politiki in neoliberalnem konceptu
                kapitalistične ekonomije.</p>
            <p>Predstavljeni zbornik <hi rend="italic">Sočutje in stigma</hi> je zbir raznolikih
                tematik in pristopov znotraj raziskovanja revščine in revnih v (slovenskem)
                zgodovinopisju. Ker časovno zaobjame obdobje od 19. stoletja pa vse do danes (in še
                naprej), s tem nudi odličen vpogled v spreminjanje kategorij in pojavnih oblik,
                vzrokov in posledic revščine ter odnosa do tega pojava v daljši časovni
                perspektivi.</p>
        </body>
    </text>
</TEI>
