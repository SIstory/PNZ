<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Jože Prinčič – sedemdesetletnik</title>
                <author>
                    <forename>Žarko</forename>
                    <surname>Lazarević</surname>
                </author>
            </titleStmt>
            <editionStmt>
                <edition>
                    <date>2021-04-30</date>
                </edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3826</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">61</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2021-05-24</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Žarko Lazarevič</docAuthor>
        </front>
        <body>
            <figure>
                <graphic url="princic.jpg" height="350px"/>
            </figure>
            <p>Četudi so dnevni dolgi, leta hitro tečejo. Tako bo Jože Prinčič letos dopolnil
                sedemdeset let. Hitro. Pravzaprav prehitro. Zdi se mi, da sem pred kratkim pisal
                spominski zapis ob njegovi šestdesetletnici. Pa je minilo že deset let. Ne samo
                njegovih, tudi mojih. Vmes se je marsikaj spremenilo. Ne srečujeva se več dnevno,
                tudi najini pogovori so zelo redki. Jože bo sedemdesetletnico dočakal kot
                upokojenec, pred leti se je umaknil iz aktivnega raziskovalnega dogajanja. Po
                upokojitvi, ki si jo je iskreno želel, je dokončal začete projekte, potem pa se je
                posvetil novi strasti. Namesto intenzivnega raziskovalnega dela se je oprijel
                strastnega branja leposlovja. Se pravi, da je zgodovinarsko imaginacijo,
                vzpostavljanje miselnih historičnih svetov, zamenjal za vznemirljivi in izzivalni
                svet literature. Svet, v katerem se zrcalijo in prepoznajo tudi procesi, katerim je
                posvetil svoj raziskovalni opus. Ne aktivno, a od daleč še vedno spremlja razvoj
                matične stroke. In od daleč se jasneje in dlje vidi.</p>
            <p>Kako vidim Jožetovo raziskovalno delo in posamezne pomembne dosežke, sem podrobno
                predstavil v spisu pred desetimi leti.<note place="foot" xml:id="ftn1" n="1"> Žarko Lazarević, »Jože Prinčič – šestdesetletnik,« <hi
                            rend="italic">Prispevki za novejšo zgodovino</hi> 51, št. 2 (2011):
                        133–38.</note> K temu nimam več kaj dodati. Še vedno stojim za svojimi
                besedami. Ko se s perspektive desetih let oziram nazaj, moram zopet poudariti
                izjemno delovno etiko Jožeta Prinčiča. Vedno sem občudoval njegovo samodisciplino,
                jasne cilje in neomajno voljo do uresničevanja. Žal te lastnosti niso nalezljive,
                četudi sva se veliko družila. Ali pa sem bil jaz posebno odporen? Vsak jih mora
                razvijati sam. Jože je v vsakodnevnem delu vzpostavil triado, ki ji je tedensko
                sledil. Dan ali dva dela na arhivskih virih, dan ali dva analize zbranih virov in
                literature, dan ali dva pa je pisal na osnovi pridobljenih informacij. Vsak teden,
                dolga leta. Nobena ura dela ni smela iti v nič. Idej je imel veliko, zato se ni
                ustavil vse do svoje upokojitve. Rezultati niso mogli izostati. Nizale so se knjige,
                monografije o gospodarski zgodovini slovenskega prostora, nizale so se številne
                razprave in poglavja v monografijah. Jože se ni ustrašil nobene teme iz gospodarske
                zgodovine socialistične Slovenije. Nobena mu ni bila tuja, nobena odveč, nobena
                preveč zahtevna. Vsake se je lotil s svojim elanom, če je le imel na razpolago
                arhivsko gradivo. Arhivsko gradivo mu je bilo najbolj merodajno. Cenil je druge
                raziskovalce, ki so gradili interpretacije na arhivskem gradivu. A to navdušenje mu
                ni meglilo presoje, da ne bi stvarno ocenjeval izpovedne moči arhivskih dokumentov.
                Kjer so arhivski dokumenti obmolknili, je posegel po drugih virih. Vsak je bil
                dobrodošel, da je le prispeval dodatno informacijo, ki mu je omogočala
                interpretirati gospodarsko-zgodovinski čas komunistične Slovenije v vsej vsebinski
                širini. Zlepa se ne bo našel raziskovalec, ki bo pregledal bolj ali manj vse
                gospodarske arhivske fonde za obdobje po drugi svetovni vojni. Jože jih je. In to mu
                je dajalo izjemno prednost. Vedno je bil nekaj korakov pred drugimi. Vedno je lahko
                svetoval drugim z usmerjanjem na ustrezno gradivo – rad je delil svoje poznavanje
                arhivov. Zato so njegova dela izjemno bogato dokumentirana. Knjige in razprave izpod
                njegove tipkovnice bodo še dolgo vir informacij, napotil na nadaljnje branje in
                brskanje po različnih strukturah in nahajališčih virov. Tako bo tudi v času, ko bo
                njihova današnja interpretativna vrednost presežena. </p>
            <p>Jože je vzpostavil gospodarsko zgodovino socialistične Slovenije, jo usmeril in
                zaznamoval s svojimi članki in knjigami. Seveda tudi s svojo osebnostjo. Bil je
                skromen, pa v naslove svojih del nikoli ni dodal še Jugoslavije. Po mojem mnenju bi
                jo upravičeno lahko, saj bi tako povečal odmevnost svojega dela. Slovensko zgodovino
                je vedno obravnaval v jugoslovanskem kontekstu. A jugoslovanske dimenzije svojega
                dela ni poudarjal, ker ni pregledal arhivskega gradiva v drugih republikah. Domač je
                bil »le« v beograjskih arhivih. Na slovenskem primeru je videl, da je lahko razlika
                med zvezno in republiško ravnijo velika. Zato je bil nemalokrat vznemirjen, ko je
                bral dela o jugoslovanski gospodarski zgodovini, pisana samo s perspektive
                beograjskih arhivov, s pozicije centra. Sodil je, da je to nezadostno in da bi bila
                perspektiva bistveno drugačna, če bi taki avtorji poleg srbohrvaščine brali tudi
                dela, napisana v slovenščini in makedonščini. Žal je še danes to prevladujoči model
                pristopa, zlasti tujih avtorjev.</p>
            <p>Struktura bibliografije po pomenu presega numerične vrednosti. V bibliografiji so
                prevladujoče prisotne tri kategorije: izvirni znanstveni članki, poglavja v
                monografijah in avtorske monografije. Se pravi enote, ki so v zgodovinarski srenji
                najbolj cenjene. Jože je bil naklonjen sodelovanju z drugimi kolegi. Zlepa se ne bo
                našel zgodovinar, ki bo imel toliko knjig v soavtorstvu kot Jože. Tistim, ki smo
                sodelovali z njim pri snovanju knjižnih projektov, je bilo težko. Pa ne zato, ker bi
                bil Jože naporen sodelavec. Kje pa! Le sledili smo težko njegovemu delovnemu ritmu.
                Ker je dan začenjal pred zoro, je že imel napisano stran ali dve, prebran in
                komentiran članek ali analiziran arhivski dokument, ko smo si drugi šele meli oči ob
                vstajanju. A z nekaj potrpljenja in obojestranskega razumevanja se je na koncu vse
                ujelo. Skupne projekte smo dokončali v predvidenem času in obsegu. </p>
            <p>Jožetovo znanstvenoraziskovalno delo bom v nadaljevanju predstavil na primeru nekaj
                njegovih monografij, ki predstavljajo izjemno velik opus, njihovo zaporedno branje
                pa pokriva celoto gospodarskega razvoja Slovenije od konca druge svetovne vojne do
                velike transformacije družbe in ekonomije na začetku devetdesetih let 20. stoletja.
                Člankov je enostavno preveč za kratek zapis. Hkrati te monografije pomenijo tudi
                prelomne točke Jožetovih konceptualizacij raziskovalnih postopkov, definiranja
                raziskovalnih vprašanj in interpretacijskih načinov. Vsaka njegova knjiga je
                pomenila »pozgodovinjenje« časovnih obdobij ali pojavov, ki jih je analiziral v
                njih. Vsekakor gre za opus, ki je na področju novejše in gospodarske zgodovine
                vreden zavidanja. </p>
            <p>Knjige so se začele pojavljati leta 1992, ko je izšla <hi rend="italic">Slovenska
                    industrija v jugoslovanskem primežu</hi>. V ospredju je bilo vzpostavljanje
                novega gospodarskega sistema po sovjetskem vzorcu v prvem desetletju po drugi
                svetovni vojni. Z izdajo <hi rend="italic">Virov za nacionalizacijo industrijskih
                    podjetij po 2. svetovni vojni</hi>, ki jih je napisal v sodelovanju z Marušo
                Zagradnik in Marjanom Zupančičem, je odmevno posegel v denacionalizacijske razprave
                in mnogim olajšal pot do vrnitve premoženja. S tretjo knjigo, <hi rend="italic"
                    >Povojne nacionalizacije</hi> (1994), je dokumentacijo o nacionalizacijah
                postavil v širši družbenopolitični okvir. <hi rend="italic">V začaranem krogu</hi>
                (1999) se je Jože posvetil šestdesetim letom. Nato sva skupaj izdala <hi
                    rend="italic">Zgodovino slovenskega bančništva</hi> (2000) in <hi rend="italic"
                    >Slovenske bančnike v zrcalu časa</hi> (2005). Vlogo posameznikov in stroke kot
                celote je Jože problematiziral na primeru Zveze ekonomistov Slovenije (<hi
                    rend="italic">Zveza ekonomistov Slovenije v času in prostoru</hi>, 2001), kar je
                bilo zelo izvirno in tudi pred časom. Zadnjima dvema desetletjema socialistične
                gospodarske ureditve je posvečena knjiga <hi rend="italic">Iz reforme v reformo</hi>
                (2006), ki jo je Jože napisal skupaj z drugim dolgoletnim sodelavcem, Nevenom
                Borakom. Po velikih makroekonomskih temah se je v svojem raziskovalnem interesu
                spustil na nižjo raven, na lokalno raven ali raven posameznega gospodarskega
                subjekta. Kot raziskovalni fenomen je definiral procesno dinamiko na ravni občine in
                socialističnega podjetja Tovarna vijakov Plamen Kropa (<hi rend="italic"
                    >Vigenjc</hi> 7, 2007) in sodeloval pri delu <hi rend="italic">Postojna –
                    upravno in gospodarsko središče</hi> (2009), kjer je bil med vodilnimi avtorji.
                V Jožetovem opusu mejnik prav gotovo predstavlja knjiga <hi rend="italic">Biti
                    direktor v času socializma</hi> (2008). Knjiga je nastala v intenzivnem
                sodelovanju Jožeta z etnologom Jurijem Fikfakom. Izhodiščna teza je bila, da izmed
                množice relevantnih interpretacij tranzicijske uspešnosti v Sloveniji poudarita
                strukture ter tehnike vodenja in upravljanja, poosebljene v direktorjih uspešnih
                slovenskih podjetij od šestdesetih let dalje. Pozornost na vlogo posameznikov je
                ohranil tudi v knjigi o Stanetu Kavčiču, ki jo je napisal skupaj Božom Repetom.
                Kavčiča sta predstavila kot primer politično avtoritarne, a ekonomsko in socialno
                prosvetljene oblastne elite, ki se trudi meritokratsko upravljati družbeni razvoj v
                okvirih rigidnih omejitev socialistične ureditve. Leto 2013 je bilo zopet prelomno.
                Izšli sta dve Jožetovi knjig. V <hi rend="italic">Poti do slovenske
                    narodnogospodarske suverenosti</hi> je predstavil preobrazbo Slovenije v
                industrijsko družbo po drugi svetovni vojni. Knjiga prestavlja povzetek njegovega
                dolgoletnega dela. V knjigi <hi rend="italic">Križ in kapital</hi> je predstavil
                vlogo katoliške cerkve na ekonomskem področju v dvajsetem stoletju. Njegovo zadnje
                knjižno delo izvira iz leta 2018 in je plod sodelovanja z mlajšim kolegom
                Aleksandrom Lorenčičem. V pregledni obliki sta predstavila oris posameznih
                gospodarskih panog in biografske skice posameznih podjetij v dobi modernizacije. Gre
                za pravi »katalog« slovenske industrijske podjetnosti, ki bo prav gotovo zelo
                pogosto citiran.</p>
            <p>Jože ima zavidljiv raziskovalni in publicistični opus. V tridesetih letih dela 15
                knjig, v povprečju ena na dve leti. Vsa ta dela, ne da bi omenjali številne tehtne
                članke, opredeljujejo Jožeta kot osrednjo osebnost proučevanja gospodarske zgodovine
                socialističnega obdobja v Sloveniji. Kritična presoja Jožetovih objav več kot
                nazorno poudarja očitno naraščanje kakovosti njegovega raziskovalnega dela in
                rezultatov tega dela. Ni mogoče prezreti rasti interpretativne moči ali, bolje
                rečeno, zorenja Jožeta kot zgodovinarja skozi leta. Z življenjskimi in
                raziskovalnimi izkušnjami so nastopale spremembe v konceptualizacijah in
                tematizacijah raziskovalnih vprašanj, kar se je navzven opazilo s premikom od
                osnovnega izhodišča rekonstrukcije k poglobljenim in sintetičnim interpretacijam. Že
                predelani in novi viri so mu z drugačnim branjem odkrivali nove in drugačne pomenske
                dimenzije socialistične ekonomske ureditve in procesov. </p>
            <p>Vesel sem, da sva bila sodelavca in da sva del poti hodila skupaj. Vse najboljše,
                Jože!</p>
        </body>
    </text>
</TEI>
