<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Peter Verč, Za vse, ne zase. Življenje Romana Pahorja v pismih, dokumentih,
                    pričevanjih in spominih hčerke Sonje. Trst: Mladika, 2021, 262 str.</title>
                <author>
                    <forename>Ivan</forename>
                    <surname>Vogrič</surname>
                </author>
            </titleStmt>
            <editionStmt>
                <edition><date>2023-05-04</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4075</pubPlace>
                <date>2023</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">63</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2023-05-15T08:33:43Z</date><name>Mihael Ojsteršek</name></change>
            </listChange>
        </revisionDesc>
    </teiHeader>
    <text>
        <front>
            <docAuthor>Ivan Vogrič</docAuthor>
        </front>
        <body>
            <figure>
                <graphic url="vogric.jpg" height="350px"/>
            </figure>
            <p>Knjiga o tržaškem protifašistu Romanu Pahorju izpod peresa njegovega vnuka, novinarja
                Petra Verča (zgrajena na prvoosebni pripovedi Pahorjeve prvorojenke Sonje), je
                knjiga o kalvariji tega voditelja mladinskega gibanja in generaciji, ki je okusila
                nasilje v času razbohotenja fašizma.</p>
            <p>Romana Pahorja (Trst, 1903 – Izola, 1951) zgodovinopisje doslej ni uvrščalo v sam vrh
                uporništva na Primorskem. Čeprav je imel nesporne zasluge v narodnoobrambnem
                delovanju na Tržaškem, je vselej ostajal v senci tistih, ki so bili obsojeni na
                najhujše kazni na obeh tržaških procesih (1930 in 1941) ali pa so zavzeli
                najodgovornejše položaje v povojni prebuji narodovega življenja. S pomočjo pisem,
                arhivske dokumentacije, pričevanj in spominov je avtor v popolnejši luči predstavil
                deda in odstrl nekatera manj znana poglavja iz primorske zgodovine. </p>
            <p>Svoj prvi mladinski krožek Prosveta je Pahor ustanovil pri sedemnajstih letih v
                delavskem rajonu Svetega Jakoba v Trstu. Na noge je postavil tudi dijaški krožek
                Zora leta 1922, ki pa je bil razpuščen, ker ga oblasti niso dovolile (je pa imel v
                njegovem življenju poseben prostor, saj je na ustanovnem občnem zboru spoznal bodočo
                ženo, Angelo Grmek). Dve leti kasneje je bil med pobudniki dijaškega krožka Nicolò
                Tommaseo, poimenovanega po Italijanu najbrž zato, da oblast ne bi preprečila njegove
                ustanovitve. Pomagal je ustanavljati tudi druge skupine mladih, tako v mestu kot v
                njegovem zaledju, in postal tajnik Zveze mladinskih društev ter urednik mesečnika
                    <hi rend="italic">Naš glas</hi>, glasila združenja slovenskih višješolcev v
                Italiji.</p>
            <p>Vrenje v mladinskih vrstah ni bilo naključno. Mlajša generacija je namreč sporočala
                starejši, ki je držala vajeti narodovega življenja v rokah (v prvi vrsti političnemu
                društvu Edinost), da ni zadovoljna z mlačno politiko in pretirano lojalno držo do
                oblasti. Ob krčenju narodnih pravic je mlajši, bojevitejši rod zahteval odločnejši
                angažma. </p>
            <p>Tudi v vrstah mladih so se sčasoma pojavile razlike. Po prepovedi delovanja
                slovenskih prosvetnih društev leta 1927 je najodločnejša skupina ustanovila
                organizacijo Borba, ki je uporabljala revolucionarne prakse. Od njih se je Roman
                Pahor distanciral, a je bil žrtev reakcije italijanskih oblasti; njega in druge
                voditelje mladinskega gibanja (Jožeta Deklevo in Dorčeta Sardoča) je naslednje leto
                poslala v konfinacijo na otok Ponza, 60 navtičnih milj od Neaplja. Na njem je v
                različnih obdobjih prisilno bivalo več znanih protifašistov: prihodnji predsednik
                republike Sandro Pertini, oče evropskega federalizma Altiero Spinelli, podpredsednik
                vlade v šestdesetih letih Pietro Nenni idr. Zaradi udeležbe pri gladovni stavki so
                Pahorja za nekaj časa zaprli v zapore v Neaplju. Na Ponzi sta se Roman in Angela
                leta 1932 poročila in tam živela do konca tega leta; zaradi amnestije istega leta,
                odrejene ob desetletnici pohoda na Rim, sta se nato vrnila v Trst. Iz njunega zakona
                se je rodila hčerka Sonja. </p>
            <p>Razmere v Trstu so bile ob Romanovem prihodu znatno težje kot nekaj let prej. Po
                usmrtitvi štirih obsojencev na bazovski gmajni je protifašistično gibanje med
                Slovenci doživelo hud udarec, ni pa zamrlo. Nasprotno, odpor se je nadaljeval v
                drugačnih oblikah. Ena od teh je bilo obdarovanje slovenskih otrok s knjigami in
                drugimi darili ob božiču leta 1935 na Krasu. Ker je bil med snovalci akcije tudi
                Pahor, so ga oblasti leta 1936 obsodile na pet let konfinacije in spet poslale na
                Ponzo. Tam je ostal do amnestije ob rojstvu prestolonaslednikovega sina, leta 1937. </p>
            <p>Po vrnitvi v rodno mesto se je zaposlil v zavarovalniški družbi in kot takšen je
                opisan, seveda z drugim imenom, v romanu Borisa Pahorja <hi rend="italic">Parnik
                    trobi nji</hi> (1964).</p>
            <p>Pahorja so spet pridržali, skupaj z mnogimi drugimi, takoj po vstopu Italije v drugo
                svetovno vojno, junija 1940. Zaprli so ga v koprske zapore (za kratek čas jih je
                okusil že pred prvim odhodom na Ponzo), nato pa v tržaški Coroneo. Za nekaj mesecev
                so pridržali tudi ženo. Rodbina se je spet znašla na udaru, saj so že več let
                preganjali brata Draga in Justa. Oba sta bila zaprta; prvega od njiju so naposled
                konfinirali, drugi pa je po izpustitvi iz zapora, več let prej, zbežal v Jugoslavijo
                (po napadu nanjo so ga Nemci izročili italijanskim oblastem, te pa so ga
                internirale). Zaradi tega se nekateri družinski člani dolga leta sploh niso mogli
                srečevati. </p>
            <p>Roman Pahor se je znašel med obtoženci na drugem tržaškem procesu, v skupini
                »intelektualcev in nacionalistov« (preostali skupini sta bili komunisti in
                »teroristi«). Obsodili so ga na dvanajst let zaporne kazni in poslali v kaznilnico
                San Gimignano v Toskano. Celico si je delil z Goričanom Avgustom Sfiligojem in
                Slavojem Slavikom, sinom znanega tržaškega odvetnika, ki si je pred prvo konfinacijo
                zaman prizadeval za njegovo izpustitev.</p>
            <p>Po kapitulaciji Italije, septembra 1943, so več kaznjencev zadržali v kaznilnici.
                Tako se je Pahor vrnil v Trst šele februarja 1944; bil je fizično izčrpan in je
                komaj še stal. Dolgoletno ždenje v konfinaciji in zaporih mu je dodobra načelo
                zdravje; zaradi živčne razrvanosti je imel velike težave že med prvim bivanjem na
                Ponzi. </p>
            <p>Razmeroma kmalu je navezal stike z OF in postal sodelavec tržaške izpostave
                Mednarodnega Rdečega križa (MRK) oziroma Slovenskega Rdečega križa (SRK), delujočega
                na ozemlju pod nemškim nadzorom. Ko je bil na pobudo partizanske strani ustanovljen
                Rdeči križ Slovenije (RKS), je dobil Pahor nalogo, da ga organizira na Tržaškem. Ob
                delu za MRK in »partizanski« Rdeči križ je bil dejaven v OF, kar pa ni bilo
                enostavno. Zaradi sumov, da podpira partizane, so Nemci aretirali več vidnih
                predstavnikov te humanitarne organizacije in nekajkrat tudi Pahorja, čeprav brez
                hujših posledic. MRK ni samo pošiljal paketov internirancem, ampak je bil tudi
                posrednik na tajnih pogajanjih za zamenjavo visokih nemških oficirjev oziroma vidnih
                voditeljev odpora. Eno takšnih je bila akcija za zamenjavo Vita Kraigherja aprila
                1945, ki pa ni uspela. </p>
            <p>Rekonstrukcija biografskih potez bližnjih sorodnikov je naloga, ki večkrat vzbuja
                dvome o pristranskosti avtorja. Ni namreč nujno, da ti do obravnavane osebe
                zavzemajo zaželeno distanco; po drugi strani je pozitivna plat ta, da avtor prosto
                razpolaga z družinskim arhivom (ti so za zunanje raziskovalce večkrat zaprti ali pa
                vsaj priprti) in pozna družinske skrivnosti. </p>
            <p>V našem primeru avtor posega na zelo občutljiva področja družinskega življenja.
                Odkrito piše o nesoglasjih med Romanom in Angelo leta 1940, kar je privedlo do tega,
                da je skrbništvo nad hčerko prevzela njegova sestra. Stalno policijsko nadzorstvo je
                namreč terjalo visok davek. Kasneje sta se zakonca spet zbližala, čeprav je tudi
                res, da se mož ni nikoli izneveril tistemu, kar je imel za svoje poslanstvo. Vselej
                se je angažiral, kjer je menil, da je treba, prav tako, kot smo videli, v najhujših
                trenutkih. Tudi po osvoboditvi je Pahor večkrat izginil, kot med fašizmom. Enkrat so
                ga celo zaprli skupaj z nekdanjimi zasliševalci. Nova oblast je bila nezaupljiva do
                njega, še posebej zato, ker ni bil izrazito ideološko opredeljen. </p>
            <p>Avtor preverja tudi govorice, ali je ded po osvoboditvi sodeloval z Udbo. Pri tem
                odkrije, da je, verjetno pod prisilo, pomagal pri aretaciji ideologa Ljotićevega
                gibanja Hrvoja Magazinovića pri Bazovici. </p>
            <p>Knjiga ne prinaša stereotipnega prikaza ključnih trenutkov, kot je bila osvoboditev
                Trsta. Skozi pričevalkine oči opisuje dogajanje v enem od naselij, kjer je bil
                prehod z ene oblasti na drugo še posebno buren – na Opčinah; iz hiše, kjer so
                partizani nastanili ranjence, »so prihajali grozni kriki bolečine, en partizan je
                povsem zblaznel. V spodnjem nadstropju pa so mnogi plesali in praznovali konec
                vojne, čeprav je z openske strani še odmevalo streljanje«. Pri tem opozarja na
                krhkost človeka ob hudih preizkušnjah, vendar mimo razlag, ki smo jih vajeni pri
                branju takšne literature. Hkrati odpira vprašanje usod nekaterih protifašistov, ki
                so se prav tako izpostavili in drago plačali svoj angažma. Eden od teh je bil Pavel
                Mokole, urednik tržaškega <hi rend="italic">Dela</hi>. Sicer pa pisec knjige že
                takoj na začetku poudarja, da se knjiga opira na arhivske dokumente in druge vire,
                ob zavedanju, da njegova naloga ni razlaga teh; to poslanstvo naj pripada
                zgodovinarjem.</p>
            <p>Pahor je po osvoboditvi še naprej delal na izpostavi Rdečega križa, nato pa prevzel
                nekatere druge funkcije, tudi kot direktor podjetja. To mu je povzročilo dodatne
                težave in še bolj načelo zdravje. Postal je tudi predsednik Slovensko-hrvaške
                prosvetne zveze. Žena mu je rodila drugo hčerko Nadjo, mamo Petra Verča.</p>
            <p>Ob smrti leta 1951 je Jože Dekleva, s katerim je bil skupaj konfiniran, pred odprtim
                grobom vzkliknil besede, po katerih je knjiga dobila ime: »Nase si vedno pozabil.
                Bil si za vse, le ne zase.«</p>
        </body>
    </text>
</TEI>
