<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Mednarodna delavnica “Na stičišču prostovoljstva in javnih politik: ponovni
                    razmislek o skrbstvu v jugovzhodni Evropi”</title>
                <author>
                    <forename>Isidora</forename>
                    <surname>Grubacki</surname>
                    <affiliation>Srednjeevropska univerza, Budimpešta/Dunaj</affiliation>
                    <affiliation>Inštitut za novejšo zgodovino, Ljubljana</affiliation>
                </author>
                <author>
                    <forename>Fabio</forename>
                    <surname>Giomi</surname>
                    <affiliation>CNRS, CETOBaC, Pariz</affiliation>
                </author>
            </titleStmt>
            <editionStmt>
                <edition><date>2021-10-26</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3906</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">61</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2021-11-16T11:51:23Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Isidora Grubacki</docAuthor>
            <docAuthor>Fabio Giomi</docAuthor>
        </front>
        <body>
            <p>26. in 27. avgusta 2021 je na Inštitutu za novejšo zgodovino v Ljubljani potekala
                dvodnevna mednarodna delavnica z naslovom “Na stičišču prostovoljstva in javnih
                politik: ponovni razmislek o skrbstvu v jugovzhodni Evropi”. Delavnica je bila
                organizirana v okviru ukrepa COST 18119 <hi rend="italic">Who Cares In Europe?</hi>,
                katerega cilj je opredeliti in razviti novo raziskovalno področje, ki preučuje
                odnose med prostovoljskimi združenji, družinami in državami pri zagotavljanju
                socialne varnosti v Evropi.</p>
            <p>Delavnica se je osredotočila predvsem, čeprav ne izključno, na prvi dve kategoriji
                (prostovoljska združenja in državo), tretja (družina) pa je ostala v ozadju. <hi
                    rend="bold">Fabio Giomi</hi> (CNRS, CETOBaC, Pariz) in <hi rend="bold">Isidora
                    Grubački</hi> (CEU, Budimpešta/Dunaj in Inštitut za novejšo zgodovino,
                Ljubljana) sta delavnico organizirala z namenom zbrati zgodovinarje, ki jim je
                skupno dvoje: da trenutno raziskujejo “ekosistem države in prostovoljskih združenj”
                na področju skrbstva v širšem smislu ter da jih zanimajo družbe jugovzhodne Evrope
                (od 19. do 21. stoletja). Udeleženci so bili pozvani, naj se osredotočijo na
                metodološka in teoretična vprašanja, na katerih temelji njihovo raziskovalno delo,
                in razmislijo o naslednjih vprašanjih. Katera vprašanja vas vodijo pri raziskovanju?
                S kakšnimi metodološkimi dilemami ste se srečali v različnih fazah raziskovanja, od
                preučevanja arhivov do pisanja? Kateri koncepti se uporabljajo za raziskovanje
                sivega območja med državnim in prostovoljskim delovanjem?</p>
            <p>Delavnica je udeležencem, utrujenim od spletnih in hibridnih oblik strokovnega
                udejstvovanja, omogočila neformalen prostor za razmislek o raziskovalnih praksah. V
                strokovnem, a hkrati intimnem in prijaznem okolju so tako lahko predstavili svoje
                delo in se vključili v plodne razprave o raziskovalnih interesih, metodoloških
                dilemah in konceptualnih negotovostih. Za posebej koristno se je izkazalo, da so
                bili udeleženci delavnice na različnih stopnjah poklicne poti: nekateri so bili na
                začetku doktorskega raziskovanja ali pa so doktorat opravili pred le nekaj leti,
                drugi pa so bili izkušeni raziskovalci. Pomembno je bilo tudi, da so se lahko
                spoznali in vzpostavili prihodnje sodelovanje, na katerem bi lahko temeljilo tudi
                nadaljnje institucionalno sodelovanje. Ves čas delavnice je bila navzoča tudi <hi
                    rend="bold">Nina Vodopivec</hi> (INZ Ljubljana), ki je s komentarji dejavno
                prispevala k razpravi in predstavila svoje trenutno raziskovalno delo.</p>
            <p>Na delavnici je bilo predstavljenih sedem prispevkov, ki so odpirali pomembna
                vprašanja o prostovoljskih združenjih kot predmetu analize družbenih ved. Pogovor se
                je odvijal v dveh glavnih smereh: opredelitev in kategorizacija prostovoljskih
                združenj ter raziskovanje poroznega odnosa med prostovoljskimi združenji in
                državo.</p>
            <p>“Kaj je prostovoljsko združenje?,” se je vprašal <hi rend="bold">Fabio Giomi</hi>.
                Giomi se je v svojem prispevku navezal na delo francoskega zgodovinarja Mauricea
                Agulhona, ki je že v osemdesetih letih prejšnjega stoletja izrazil obžalovanje
                zaradi vloge, ki so jo zgodovinarji in na splošno družboslovci pripisovali
                prostovoljskim združenjem. Po Agulhonovem mnenju so prostovoljska združenja
                preučevali predvsem kot orodje za raziskovanje različnih zgodovinskih procesov, na
                primer nacionalizacije množic ali opolnomočenja žensk, medtem ko je sama društvena
                    <hi rend="italic">kultura</hi> ostala postransko vprašanje. Giomi je Agulhonovo
                in drugo pomembno teoretično literaturo o prostovoljskih združenjih povezal s
                svojimi empiričnimi raziskavami prostovoljstva na Hrvaškem, v Bosni in Srbiji
                (1870–1940) ter predlagal način razmišljanja, ki presega uveljavljene kategorije
                prostovoljstva, s katerimi je nemogoče v celoti zajeti raznolikost prostovoljskih
                pobud v različnih delih sveta, tudi v jugovzhodni Evropi. Giomi je na primer
                izpodbijal idejo “horizontalnega članstva” v prostovoljskih združenjih, ki pomeni
                enakost med člani, in opozoril na dinamiko izključevanja in vključevanja ter na
                selektivnost in dinamiko hierarhije v različnih prostovoljskih združenjih. V iskanju
                novega in priročnejšega aparata za kategorizacijo se je vprašal: kaj imajo skupnega
                človeške organizacije, kot so človekoljubne organizacije, nacionalne gimnastične
                zveze in transnacionalne feministične organizacije, ki delujejo v različnih časih in
                krajih ter se razlikujejo po velikosti, ciljih in agendah? Na podlagi teh vprašanj
                je Giomi predstavil osnutek svoje prihodnje raziskave, katere cilj je ponovno
                preučiti obstoječa orodja za kategorizacijo na tem področju.</p>
            <p><hi rend="bold">Jelena Tešija</hi> (CEU, Dunaj) je na delavnici razpravljala o
                raziskavi, ki jo trenutno opravlja v okviru projekta ZARAH in v kateri se ukvarja z
                zgodovino spola in dela v jugoslovanskem zadružnem gibanju od konca 19. stoletja do
                začetka petdesetih let 20. stoletja.<note place="foot" xml:id="ftn1" n="1">Projekt
                    ZARAH: Women’s labour activism in Eastern Europe and transnationally, from the
                    age of empires to the late 20<hi rend="superscript">th</hi> century, subvencija
                    ERC za priznane raziskovalce, glavna raziskovalka Susan Zimmermann.</note>
                Osredotočila se je na ta zanemarjeni del zgodovine dela v jugoslovanskih deželah in
                se posvetila ključnim konceptualnim dilemam in raziskovalnim vprašanjem, ki vodijo
                njeno preučevanje različnih organizacijskih oblik, aktivističnih repertoarjev, agend
                in prispevkov žensk v zadružnem gibanju. Med drugim je razpravljala o raznolikosti
                znotraj tega modela organiziranja, pa tudi o drugih vidikih politične nevtralnosti,
                odnosu z državo, vlogi v procesih izgradnje naroda, razrednih zavezništvih in
                enotnosti različnih vrst zadrug. Kot je opozorila, je oblikovanje raziskovalnega
                načrta, ki bi te raznolike organizacije v jugoslovanskih deželah vključil v isti
                analitični okvir, že samo po sebi izziv. Poleg tega je razmišljala o konceptualni
                negotovosti samega izraza “zadruga”, ki izhaja iz izraza za razširjeno patriarhalno
                družino, konec 19. in v začetku 20. stoletja pa se je uporabljal za ženska združenja
                in pozneje za zadružna gibanja tako v medvojni kot tudi v socialistični Jugoslaviji.
                Jelena Tešija je posebej poudarila kompleksen odnos med zadrugami in delavskim
                gibanjem na eni strani ter feminističnim gibanjem na drugi.</p>
            <p><hi rend="bold">Daša Ličen </hi>(Inštitut za slovensko narodopisje, Ljubljana) se je
                lotila vprašanja dobrodelnih združenj skozi prizmo antropologije. Pri tem se je
                sklicevala predvsem na delo antropologov Petra Redfielda in Johna Hansona ter
                izpodbijala pristope, ki prostovoljska združenja obravnavajo kot brezpogojno
                dobrodelna in liberalna, ter razpravljala o pogosto prezrtih razrednih,
                izključevalnih in elitnih vidikih dobrodelnih prostovoljskih združenj. Dobrodelna
                združenja je osvetlila kot del elitne “ekonomije daru”, ki je izključujoča in
                ritualizirana. Na podlagi obsežnih arhivskih raziskav prostovoljskih združenj v
                habsburškem Trstu – kjer so se, kot je opozorila, ljudje vključevali v prostovoljska
                združenja ne glede na običajno preveč poudarjene narodnostne/veroizpovedne ločnice –
                je razpravljala o načinih, na katere je bila dobrodelnost pogosto uporabljena za
                potrjevanje moči in reprodukcijo statusa lokalne elite, pa tudi za izoblikovanje
                posebne razredne agende. Z vidika zgodovine dolgega trajanja je Daša Ličen
                razmišljala o vlogi dobrodelnosti v postsocialističnih in tudi sodobnih pandemičnih
                časih ter predlagala, da bi nas zgodovinsko znanje in antropološka razmišljanja
                lahko vodila k ponovnemu razmisleku tudi o sodobnih aktivističnih praksah.</p>
            <p>V naslednjem prispevku k vprašanju opredelitve posebnih prostovoljskih združenj je
                    <hi rend="bold">Isidora Grubački</hi> razpravljala o kategorizaciji ženskih
                organizacij (v nasprotju s povsem moškimi ali mešanimi organizacijami), pri čemer se
                je osredotočila zlasti na vprašanje opredelitve <hi rend="italic">feministične</hi>
                organizacije. Katere organizacije bi morala zgodovinarka preučevati in kakšno
                kategorizacijo bi morala uporabiti pri raziskovanju feminističnih organizacij?
                Najprej je orisala, kako so zgodovinarji običajno uporabljali izraz feminizem, ga
                povezovali z avtonomijo in nepolitičnim aktivizmom ali ga označevali za buržoaznega,
                reakcionarnega in celo šovinističnega, nato pa je opozorila na pomanjkanje
                primerjalne literature o uporabi pojma “feminizem” v vzhodni Srednji Evropi. Zato je
                predlagala, da se pred ponovnim razmislekom o obstoječem kategorizacijskem aparatu
                in/ali oblikovanjem novega vrnemo k virom in raziščemo specifičnost uporabe tega
                izraza v preteklosti, zlasti v prvi polovici 20. stoletja, ko se je začel v tej
                regiji pogosteje uporabljati. Predvsem se je oprla na intelektualne in konceptualne
                zgodovinske pristope v širšem pomenu ter predlagala, naj se vprašamo, kako se je ta
                pojem uporabljal in izpodbijal, katere ideje in pojmi so bili povezani z njim ter
                ali se je to sčasoma spreminjalo in kako. Po njenem mnenju bi lahko to prispevalo k
                boljšemu razumevanju, kaj so mislile ženske, ki so svoje organizacije označile kot
                feministične, kakšno politično izjavo so s tem podale, kakšen je bil njihov odnos do
                drugih takratnih ženskih organizacij in kakšne <hi rend="italic">politične</hi>
                spremembe je prinesla <hi rend="italic">konceptualna</hi> sprememba v tem
                kontekstu.</p>
            <p>Poleg vprašanj, ki so bila povezana z opredelitvijo prostovoljskih združenj in so
                neizogibno sprožila tudi različna druga vprašanja, se je razpravljalo tudi o odnosu
                med prostovoljskimi združenji in državo. V razpravi o tem vprašanju je <hi
                    rend="bold">Alex Ghit</hi> (CEU, Dunaj) predlagala, da bi moral pristop k
                prostovoljskim združenjem žensk “znova vključevati” državo in visoko politiko. Kot
                je opozorila, je zgodovina prostovoljskih združenj žensk v jugovzhodni Evropi
                pogosto zgodovina “izključenih” in “marginaliziranih”, v kateri so si (zlasti)
                ženske srednjega razreda ustvarile poseben prostor vpliva in delovanja, pri čemer se
                niso nikoli v celoti politično udejstvovale in zato nikoli niso bile polno vključene
                v izgradnjo države ali sokrive pri, na primer, zlorabah državne oblasti. Vendar je
                Alex Ghit na podlagi svoje raziskave organiziranja romunsko govorečih žensk
                predlagala, da bi bilo treba to domnevno neodvisnost ženskih organizacij od imperija
                ali države ponovno premisliti in jih na novo ovrednotiti kot del državnih struktur
                in kot organizacije, skladne s tedanjimi širšimi ideološkimi razkoli. Poudarila je
                vključevanje aktivistk v volilne boje in parlamentarne razprave, njihove vloge
                ideologinj nacionalizma in socialnih reform, povezave z uglednimi politiki,
                odvisnost od javnih subvencij, vključevanje v strankarsko politiko ter proces
                profesionalizacije aktivistk v javnem sektorju socialnih in zdravstvenih delavcev.
                Ob tem se je vprašala, kako pisati zgodovino življenja ženskih združenj v
                jugovzhodni Evropi v okviru pristopa, v katerega je “znova vključena država”, pa
                tudi, katere zadeve bi lahko preveč poudarili ali podcenili pri raziskovanju
                ženskega društvenega življenja z nekaterimi orodji politične zgodovine.</p>
            <p><hi rend="bold">Lucija Balikić</hi> (CEU, Budimpešta/Dunaj) je nekoliko drugače kot
                Daša Ličen dodatno problematizirala domnevno dobrodelnost in apolitičnost
                prostovoljskih združenj, pri čemer je poudarila primere prostovoljskih združenj, ki
                so bodisi neposredno nasprotovala državi in podpirala posamezne politične stranke
                bodisi dejavno sodelovala pri vzpostavljanju legitimnosti države. S primeri
                prostovoljskih združenj, ki konkurirajo državi z zagotavljanjem skrbstva le
                določenim skupinam, je opozorila na pomemben vidik skrbstva in na njem temelječe
                politike, ki v resnici služi ideološki vzgoji svojih subjektov. V svoji predstavitvi
                o državi, prostovoljstvu in telesu je kreativno predlagala številne koncepte, s
                katerimi je zajela povezavo med državo in prostovoljskimi združenji: raziskovanje
                nekaterih prostovoljskih združenj kot <hi rend="italic"> podaljškov države</hi> ali
                politične stranke, raziskovanje načinov, na katere ustvarjajo <hi rend="italic"
                    >alternativno javno sfero</hi> ali alternativni tip politike – v nasprotju s
                politiko, ki jo spodbuja država – ter raziskovanje, kako država in ta združenja <hi
                    rend="italic">tekmujejo za zvestobo državljanov</hi>.</p>
            <p><hi rend="bold">Ana Kladnik</hi> (INZ, Ljubljana) je na delavnici predstavila edino
                študijo primera iz državnega socializma in se osredotočila na prostovoljstvo v
                sistemu jugoslovanskega socialističnega samoupravljanja na ravni lokalne samouprave
                v občinah in lokalnih skupnostih. V predavanju je obravnavala možnosti raziskovanja
                lokalne samouprave v socialistični Jugoslaviji v primerjavi s prostovoljskimi
                združenji in kot eno od njihovih oblik. V študiji primera se je osredotočila
                predvsem na mestno občino Velenje, ki je takoj po drugi svetovni vojni doživela
                znatno in hitro rast. Za oceno učinkovitosti prostovoljskega dela je uporabila
                koncept socialnega kapitala, da bi raziskala uspešnost politik, povezanost
                prebivalcev in različne vidike prostovoljskega dela, ki ni bilo zgolj ekonomsko,
                temveč je, kakor je pokazala, pomembno vplivalo na življenje skupnosti. Ana Kladnik
                je s svojo predstavitvijo odprla vprašanje, kako raziskovati prostovoljstvo v okviru
                državnega socializma, načela pa je tudi pomembno temo organiziranja ljudi “od
                spodaj”. Razprava, ki je sledila, se je med drugim osredotočila na vprašanje, kako
                so partijski voditelji režimu zagotavljali legitimnost v lokalnem okolju, kar je
                vključevalo tudi opiranje na priljubljena predvojna prostovoljska združenja.</p>
            <p>Tako sta se označevanje ter odnos med prostovoljskimi združenji in državo izkazala za
                ključni vprašanji in osrednji dilemi v raziskavah o prostovoljskih združenjih, s
                katerimi se trenutno ukvarjajo udeleženci delavnice. V zvezi s prvim vprašanjem so
                bili sicer predstavljeni različni predlogi, vendar so se udeleženci na splošno
                strinjali, da je treba intenzivno preudariti razliko med kategorizacijami, ki so jih
                uporabljali zgodovinski akterji, in tistimi, ki so jih uporabljali zgodovinarji (v
                antropološkem smislu emično/etično razlikovanje), ter da konceptov ne smemo jemati
                za samoumevne. Kot sta predlagali Isidora Grubački in Lucija Balikić, bi za ta namen
                lahko uporabili konceptualno-morfološke pristope in pristope intelektualne
                zgodovine. Čeprav je bila v nekaterih predstavitvah posebna pozornost namenjena
                razumevanju, kako so zgodovinski akterji opisovali lastne organizacije in društvene
                dejavnosti, je bilo to predlagano le kot nujen korak za nadaljnje raziskovanje
                različnih logik in pogostih velikih vrzeli med opisi in togimi klasifikacijami na
                eni strani ter praksami na drugi.</p>
            <p>Izkazalo se je tudi, da je država neizogibna kategorija in referenčna točka pri
                raziskovanju prostovoljskih združenj v jugovzhodni Evropi, poleg očitnega dejstva,
                da je prav država tista, ki združenja dejansko registrira in odobri. Glede odnosa
                med dobrodelnimi združenji, državo in skrbstvom je Daša Ličen opozorila, da
                dobrodelne organizacije lahko izkoristijo prostor, ki ga država pusti praznega, in
                ga dejansko pogosto tudi izkoristijo. Giomi je ob sklicevanju na obsežne znanstvene
                dosežke o “mešani ekonomiji blaginje” predlagal, da bi blaginjo – pa tudi prosti čas
                in izobraževanje – preučevali kot področje, na katerem različne javne in zasebne
                ustanove in dejavnosti tekmujejo in sodelujejo ali delujejo druga proti drugi. Poleg
                tega je provokativno izjavil, da ima vsako prostovoljsko združenje svoje
                ministrstvo, s čimer je obrnil na glavo dojemanje različnih vrst usklajenosti med
                agendami združenj in države. Zato lahko tovrstne raziskave privedejo ne le do nove
                zgodovine prostovoljstva, temveč tudi do nove zgodovine države – zgodovine države,
                ki se piše z njenega obrobja, ali zgodovine, metaforično rečeno, poroznih meja
                države. Glede na dejstvo, da lahko država oblikuje prostovoljska združenja in posega
                vanje, je Alex Ghit predlagala, da bi bilo treba v zgodovinskem smislu dodatno
                raziskati splošno vprašanje, kdaj in v kakšnih okoliščinah so imela prostovoljska
                združenja v jugovzhodni Evropi večjo avtonomijo.</p>
            <p>Poleg teh dveh splošnih vprašanj lahko omenimo še nekaj drugih vidikov. Čeprav so se
                udeleženci delavnice osredotočili na združenja in njihov kompleksen odnos z državo,
                so razpravljali tudi o potencialnem pomenu posameznikov v društvenem življenju.
                Poudarili so, da so lahko vidni posamezniki, ki delujejo v združenjih, s svojimi
                prispevki k javni sferi, socialnim kapitalom in načini, na katere morda prispevajo k
                oblikovanju javnega mnenja, pomemben dejavnik pri raziskovanju prostovoljskih
                združenj. Poleg tega je Nina Vodopivec na podlagi antropološke znanosti poudarila,
                da je pomembno raziskati, kakšno mesto imata etika in morala pri vključevanju
                posameznikov v prostovoljstvo ter kakšna so kompleksna pričakovanja posameznikov v
                zvezi z državo. Udeleženci so opozorili tudi na pomanjkanje raziskav o društvenem
                življenju in vojni v jugovzhodni Evropi, kar se zdi še posebej obetavna tema. V
                zvezi s politiko društvenega življenja je Alex Ghit opozorila na skepticizem
                levičark do društvene kulture, s čimer je razširila misel Daše Ličen misel o
                razrednem značaju prostovoljskih združenj. Delavnica je udeležencem omogočila
                izmenjavo izkušenj z arhivskimi viri in primerjavo pristopov, na primer pri iskanju
                subalternih subjektivitet (delavskega razreda, žensk, pripadnikov etničnih in
                verskih manjšin) v arhivih združenj. V zvezi z raziskovanjem odnosa med ženskimi in
                feminističnimi organizacijami ter državo je Alex Ghit predlagala, da bi bilo pri
                ponovnem pregledovanju dokumentacije združenj koristno upoštevati visoko
                politiko.</p>
            <p>Vsi udeleženci se ukvarjajo s študijami primerov iz jugovzhodne Evrope – tistega dela
                celine, ki pri znanstvenem proučevanju civilne družbe in blaginje običajno velja za
                obrobnega. Ta delavnica je dokazala, da imajo te študije primerov veliko za
                ponuditi. Lucija Balikić je opozorila na pomen raziskovanja jugovzhodne Evrope, saj
                je poudarila njeno dediščino iz različnih imperijev, predvsem pa pomembne procese
                propada teh imperijev, ustanavljanja novih nacionalnih držav in posledično potrebo
                po razvoju javnih politik na področju skrbstva v teh kompleksnih zgodovinskih
                kontekstih. Daša Ličen je s študijo primera habsburškega Trsta prikazala pomen in
                vrednost raziskovanja tega področja onkraj očitnih nacionalnih in verskih ločnic.
                Študije primerov, ki so jih predstavili Alex Ghit, Isidora Grubački, Jelena Tešija
                in Fabio Giomi, so pokazale, da so študije primerov iz jugovzhodne Evrope dragocene
                za ponovni razmislek o obstoječih zgodovinopisnih kategorizacijah in predpostavkah,
                medtem ko je Ana Kladnik predlagala vnovični premislek o prostovoljstvu z vidika
                državnega socializma.</p>
            <p>Razprava se je vedno znova vračala k vprašanju kontinuitete in prelomov ter
                podobnosti in razlik med sodobnimi in preteklimi družbami. Vprašanja, kako misliti
                in pisati zgodovino prostovoljskih združenj in njihovega odnosa z državo v
                jugovzhodni Evropi, so bila povod za razmišljanje o sodobnih oblikah organiziranja,
                zlasti v kontekstu paralizirane strankarske politike in – v številnih kontekstih
                jugovzhodne Evrope in širše – ugrabitve države<note place="foot" xml:id="ftn2"
                    n="2">Gl. Lucija Balikić, “Summer school reflects on political thinking,” <hi
                        rend="italic">INZ.si</hi>, <ref
                        target="https://www.inz.si/sl/Dogodki/Summer-school-reflects-on-political-thinking/"
                        >https://www.inz.si/sl/Dogodki/Summer-school-reflects-on-political-thinking/</ref>.</note>
                in pomanjkanja učinkovitih javnih politik. Raziskovanje preteklega prostovoljskega
                delovanja nas neizogibno navdihuje, da v širši perspektivi in na novo razmislimo o
                (ne)kontinuiteti z oblikami organiziranja v državnem socializmu, o samostojnem ali z
                državo povezanem aktivizmu nevladnih organizacij, ali navsezadnje o tem, kako bi
                lahko naše omejeno sodelovanje v različnih človekoljubnih, dobrodelnih ali ekoloških
                pobudah pripomoglo k <hi rend="italic">lastnemu</hi> boljšemu počutju.</p>
        </body>
    </text>
</TEI>
