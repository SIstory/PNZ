<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Vladimir Geiger in Suzana Leček, »Bog čuva Jugoslaviju«. Politička i
                    ideološka pozadina dizajna ikonografije novčanica Kraljevine SHS/Jugoslavije.
                    Zagreb: Hrvatski institut za povijest, 2020, 240 strani </title>
                <author>
                    <forename>Ivan</forename>
                    <surname>Smiljanić</surname>
                </author>
            </titleStmt>
            <editionStmt>
                <edition><date>2021-10-07</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3897</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">61</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2021-11-25T12:45:54Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Ivan Smiljanić</docAuthor>
        </front>
        <body>
            <figure>
                <graphic url="bog_cuva.jpg" height="350px"/>
            </figure>
            <p>Četudi zgodovinarji poznajo numizmatiko – vedo o denarju oziroma, v ožjem smislu,
                vedo o kovancih, medtem ko je za vedo o bankovcih že pol stoletja v obtoku izraz
                notafilija – predvsem kot pomožno zgodovinsko vedo, je področje zelo živahno tudi
                kot samostojni konjiček. Zgodovinopisje se z denarjem kot fizičnim predmetom še
                zdaleč ne ukvarja tako podrobno kot zbiratelji, prodajalci in avtorji numizmatičnih
                katalogov. Ti so na primerkih iz svojih zbirk zmožni prepoznati (laikom popolnoma
                nevidne) detajle, ki lahko bistveno vplivajo na sporočilo ter redkost – in s tem
                vrednost – primerka. Prav tako zgodovinopisje uporablja numizmatiko zlasti pri
                študiju predmodernih obdobij, ko so zgodovinski viri omejeni, zaradi česar je
                smiselno v analizo vključiti tudi denimo motiviko tega ali onega rimskega sesterca
                ali beneškega dukata. Raziskovalci sodobne zgodovine si s sporočili, vsebovanimi na
                bankovcih in kovancih novejšega datuma, pomagajo le izjemoma, čeprav v resnici ni
                razloga, da ne bi mogli novejših primerkov prav tako analizirati kot koristnega
                zgodovinskega vira. </p>
            <p>Dr. Vladimir Geiger in dr. Suzana Leček sta v knjigi <hi rend="italic">»Bog čuva
                    Jugoslaviju«. Politička i ideološka pozadina dizajna ikonografije novčanica
                    Kraljevine SHS/Jugoslavije</hi>, ki jo je leta 2020 izdal Hrvaški inštitut za
                zgodovino (Hrvatski institut za povijest), storila prav to in v analizo pritegnila
                bankovce, izdane v medvojni južnoslovanski kraljevini. Knjiga je dokaz, da so motivi
                na denarju odlični zgodovinski pričevalci, saj na omejenem prostoru zgoščajo vsa
                najpomembnejša sporočila, ki jih želi izdajatelj posredovati domačim in tujim
                uporabnikom o samem sebi. Hkrati lahko podrobnejša raziskava razkrije sporočila, ki
                so jih bankovci posredovali nenamerno.</p>
            <p>Najobsežnejši del monografije predstavlja pregled vseh bankovcev, ki jih je izdala
                Kraljevina SHS oziroma Jugoslavija med letoma 1919 in 1943. Obravnavane so izdaje,
                ki so bile v obtoku, izdaje vojnih rezerv in natisnjeni bankovci, ki niso bili
                nikoli uradno v uporabi, na kratko pa so predstavljeni tudi nekateri neuresničeni
                osnutki. Vsak bankovec je minuciozno predstavljen v sliki in besedi. S pomočjo
                arhivskih virov in literature, ki obsega 22 strani in sega od specialističnih
                katalogov in strokovnih člankov do oglasov z <hi rend="italic">Bolhe</hi>, so
                opisane podoba vsakega bankovca ter njegove fizične lastnosti. Opisom so dodane
                reprodukcije vseh bankovcev, po potrebi tudi izseki detajlov s podob na bankovcih, o
                katerih govori besedilo. Dodatna vrednost knjige je predstavitev izvora prikazanih
                motivov, tako da so ob reprodukcije bankovcev dodane reprodukcije grafik, portretov,
                umetniških slik in starejših bankovcev ter fotografije krajin, vedut, stavb in
                spomenikov, upodobljenih na denarju. Prav tako je dobrodošla dopolnitev slikovnega
                gradiva s predstavitvijo poštnih znamk, medalj ter bankovcev in kovancev iz obdobja
                po drugi svetovni vojni, na katerih je mogoče najti enake motive kot na bankovcih
                medvojne kraljevine. Obsežno, skrbno pripravljeno slikovno gradivo – obsega tretjino
                celotne knjige, 80 od 240 strani – je eden glavnih adutov knjige, tako da lahko
                spregledamo sem in tja slabšo kakovost posameznih reprodukcij; v teh primerih gre
                običajno za reprodukcije redkih primerkov, ki jih ni mogoče za nekaj evrov (ali kun)
                kupiti za prvim vogalom. </p>
            <p>Posebej je treba pohvaliti oblikovanje knjige. Zavihki, notranja naslovnica, številke
                strani in ozadja strani s fotografijami so, tematiki primerno, okrašeni s
                prepletenimi črtastimi vzorci v obliki rozet po zgledu dizajna številnih bankovcev,
                na katerih se uporabljajo kot dekoracija in zaščita proti ponarejanju. Kot nas
                poduči knjiga, obstaja za tak vzorec posebno ime: <hi rend="italic"
                >guilloché</hi>.</p>
            <p>Sprehod po jugoslovanskih bankovcih je pravzaprav slikovita zgodovina same
                kraljevine. V letih 1919 in 1920 so bili izdani prvi skupni bankovci novonastale
                kraljevine, t. i. dinarsko-kronska serija, s katerimi naj bi nadomestili raznorodne
                valute, ki so bile pred letom 1918 v rabi v različnih delih države. Četudi je ime
                nove jugoslovanske valute predstavljalo kontinuiteto s predvojnim srbskim dinarjem,
                je bila prva serija bankovcev opremljena s pečati, na katerih je bila dodana
                vrednost v nekdanjih avstrijskih kronah. Zaradi kaotičnih povojnih razmer so
                bankovce tiskali v številnih domačih in tujih tiskarnah, pa tudi oblikovalsko serija
                ni bila poenotena. Motivika teh bankovcev je bila do določene mere nevtralna, saj je
                vsebovala precej antičnih in alegoričnih motivov, vendar je podoba srbskega junaka
                iz kosovske bitke, Miloša Obilića, na bankovcu za en dinar ali štiri krone ter pet
                dinarjev ali 20 kron že najavljala poudarjeno srbsko motiviko na jugoslovanskih
                bankovcih. Bankovec za 20 dinarjev ali 80 kron iz iste serije je, kot ugotavljata
                avtorja, edini primer jugoslovanskega bankovca, ki je opremljen zgolj z motivi iz
                Hrvaške.</p>
            <p>V podobni maniri je mogoče brati napake in nedoslednosti, ki so se pojavljale na
                prvih jugoslovanskih bankovcih in kovancih. Medtem ko so bili srbski napisi
                brezhibni, so hrvaški in slovenski vsebovali slovnične napake, konfuzna pa je bila
                tudi heraldika, saj se je barva prvega polja v hrvaški šahovnici na bankovcih
                spreminjala, slovenski grb pa se je spreminjal od kranjskega orla (na kovancih iz
                leta 1920) do polmeseca z eno in nato tremi zvezdami. Na drobnem bankovcu za 25 par
                iz leta 1921 je prednjo stran krasila podoba pravoslavnega samostana Gračanica na
                Kosovu, zadnjo stran pa sta si razdelili podobi zagrebškega spomenika banu Jelačiću
                in Blejskega otoka. </p>
            <p>Tako kot je bankovec za 10 dinarjev ali 40 kron na Slovenskem postal znan kot »kovač«
                zaradi risbe obrtnika, ki ga je krasila, je tudi tisočdinarski bankovec iz leta
                1920, zahvaljujoč podobi sv. Jurija, postal in ostal »jur«, kar je morda
                najtrajnejša dediščina jugoslovanskih bankovcev pri nas. Bankovec je s slovenskega
                vidika zanimiv tudi zato, ker je na njegovi zadnji strani med podobe jugoslovanskih
                mest vključena panorama Ljubljane. To je druga in hkrati zadnja slovenska podoba na
                jugoslovanskih bankovcih. </p>
            <p>Nadaljnji pregled bankovcev pokaže, da so podobe, povezane s Srbijo, v motiviki
                postopoma povsem prevladale. Alegorične ženske figure, ki so bile enake tistim s
                predvojnih srbskih bankovcev, kmetje v šajkačah in opankah ter vodni znaki s
                podobami osebnosti iz srbske zgodovine so bili pogosti že pred preimenovanjem države
                v Kraljevino Jugoslavijo leta 1929. Poznejši bankovci so k temu dodali še tip
                pisave, ki se je zgledoval po srbskem srednjeveškem Miroslavovem evangeliju, ter
                ukinili trojezičnost napisov na bankovcih, ki jih je nadomestila cirilična in
                latinična srb(ohrva)ščina. Kot osrednji motivi so se na redno izdanih bankovcih in
                bankovcih vojnih rezerv pojavljali predvsem pripadniki dinastije Karađorđević, ki
                naj bi delovali kot osrednji povezovalni element jugoslovanskih državljanov. Kljub
                enostranskim sporočilom, ki so jih širili bankovci, je težko zanikati, da so z
                oblikovnega in umetniškega vidika številni primerki prave male mojstrovine, katerih
                lepota je bila priznana tudi v svetovnem merilu.</p>
            <p>Pregled zaključuje analiza t. i. londonske serije, šestih bankovcev s podobo kralja
                Petra II. in videzom ameriškega dolarja, ki jih je izdala jugoslovanska vlada v
                izgnanstvu leta 1943 v pričakovanju vrnitve v domovino po vojni. Ker je tok dogodkov
                namero preprečil, so bili skoraj vsi primerki naknadno uničeni, zbirateljem pa so na
                razpolago samo redki (in s tem dragi) vzorčni bankovci. </p>
            <p>V naslednjem poglavju sledi analiza predhodno predstavljenega gradiva. S pomočjo
                grafov so prikazani deleži posameznih motivov na bankovcih, od oseb (ki se delijo na
                alegorije, znane osebe in anonimne osebe) do podob prostora (krajine, vedute ter
                stavbe in spomeniki) in časa (sedanjost in preteklost). Pregled pokaže, da so na
                bankovcih prevladovale podobe, povezane s Srbijo, obenem pa so motivi seveda
                predstavljali idealizirano podobo, ki jo je država (ter z njo Narodna banka) želela
                predstaviti Jugoslovanom in tujcem, in ne realen prikaz stanja. Kot pripomnita
                avtorja, je bilo med gospodarskimi panogami na bankovcih najbolje zastopano
                poljedelstvo, vendar z bistveno manjšim deležem kot v resničnosti. Podobno velja za
                simbole abstraktnih vrednot: z visokim odstotkom sta zastopana znanost in
                izobraževanje, »kar bo presenetilo vse, ki nekaj vedo o izobraževalni in kulturni
                politiki Kraljevine SHS/Jugoslavije« (str. 177, prev. I. S.). </p>
            <p>Avtorja sugerirata, da so bili motivi izbrani neuravnoteženo, zaradi česar se velik
                del jugoslovanskih državljanov ni mogel poistovetiti s podobami, ki so jih gledali
                vsak dan – ali pa tudi ne. V sklepu avtorja namreč razpravljata o vprašanju, katere
                izmed bankovcev je povprečen Jugoslovan sploh kdaj držal v rokah, kateri pa so bili
                zaradi visoke nominalne vrednosti dostopni samo premožnim slojem. Glede na to, da so
                veliko večino medvojnega jugoslovanskega prebivalstva zastopali kmetje, ki so bili v
                nenehnih finančnih težavah, si najverjetneje niso nikoli imeli priložnosti ogledati
                kateregakoli bankovca, vrednejšega od sto dinarjev. Sporočila bogate ornamentike,
                alegorij in podob kraljeve dinastije – kakršnakoli so že bila – tako sploh niso
                prišla do uporabnikov, pri katerih naj bi krepila občutek nacionalne pripadnosti.
                Seveda pa so negativne občutke pri uporabnikih bolj kot prevlada srbskih motivov na
                bankovcih zbujale slabe gospodarske razmere v kraljevini, ki so v bistveno večji
                meri spodkopavale njihovo zaupanje v državo.</p>
            <p><hi rend="italic">»Bog čuva Jugoslaviju«. Politička i ideološka pozadina dizajna
                    ikonografije novčanica Kraljevine SHS/Jugoslavije</hi> je delo, ki na atraktiven
                način prikaže razkol med avtopercepcijo jugoslovanske države in resničnostjo. Lepe,
                barvite podobe na bankovcih so skušale v rožnati luči upodobiti politični in
                gospodarski položaj v državi, vendar pri tem, kot sta prepričljivo dokazala avtorja
                monografije, niso bile uspešne in niso mogle preprečiti propada države. Trditev iz
                naslova knjige, ki je bila del nekaterih jugoslovanskih kovancev, lahko danes izvabi
                samo še kisel nasmeh. Ne glede na to pa delo dokazuje, da je motivika na denarju
                lahko koristen vir za razumevanje bližnje preteklosti, na katerega velja biti
                pozoren ob naslednjem obisku bolšjaka.</p>
        </body>
    </text>
</TEI>
