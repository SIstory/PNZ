<?xml version="1.0" encoding="UTF-8"?><TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>ZSMS iz družbenopolitične organizacije v politično stranko<note place="foot" xml:id="ftn1" n="*"> Raziskava je nastala v okviru raziskovalnega programa
                            P6-0281 <hi rend="italic">Idejnopolitični in kulturni pluralizem in
                                monizem na Slovenskem v 20. stoletju</hi>, ki ga sofinancira Javna
                            agencija za raziskovalno dejavnost Republike Slovenije iz državnega
                            proračuna.</note></title>
                <author>
                    <name>
                        <forename>Marko</forename>
                        <surname>Zajc</surname>
                        <roleName>dr.</roleName>
                        <roleName>znanstveni sodelavec</roleName>
                        <affiliation>Inštitut za novejšo zgodovino</affiliation>
                        <address>
                            <addrLine>Kongresni trg 1</addrLine>
                            <addrLine>1000 Ljubljana</addrLine>
                        </address>
                        <email>marko.zajc@inz.si</email>
                    </name>
                </author>
            </titleStmt>
            <editionStmt>
                <edition><date>2017-03-14</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/217</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">57</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <profileDesc>
            <langUsage>
                <language ident="sl"/>
                <language ident="en"/>
            </langUsage>
            <textClass>
                <keywords xml:lang="en">
                    <term>Socialist Youth League of Slovenia</term>
                    <term>democratisation</term>
                    <term>political parties</term>
                    <term>Liberal Democratic Party</term>
                    <term>1989</term>
                 </keywords>
                <keywords xml:lang="sl">
                    <term>Zveza socialistične mladine Slovenije</term>
                    <term>demokratizacija</term>
                    <term>strankarstvo</term>
                    <term>Liberalno demokratska stranka</term>
                    <term>1989</term>
                    </keywords>
            </textClass>
        </profileDesc>
        <revisionDesc>
            <listChange>
                <change>
                    <date>2017-05-17</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Marko Zajc<note place="foot" xml:id="ftn2" n="**"><hi rend="bold">dr.,
                        znanstveni sodelavec, Inštitut za novejšo zgodovino, Kongresni trg 1,
                        SI–1000 Ljubljana, <ref target="mailto:marko.zajc@inz.si">marko.zajc@inz.si</ref></hi></note></docAuthor>
            <docImprint>
                <idno type="cobissType">Cobiss tip: 1.01</idno>
                <idno type="UDC">UDK: 329.11(497.4)"1989/1994"</idno>
            </docImprint>
            <div type="abstract">
                <head>IZVLEČEK</head>
                <p><hi rend="italic">Prispevek obravnava kratko, a pomembno obdobje »vmesnosti« v
                    organizacijskem statusu Zveze socialistične mladine Slovenije (ZSMS) v letu 1989
                    in začetku leta 1990. Avtor upošteva medijske reprezentacije (Mladina, Delo) o
                    organizacijskih vprašanjih mladinske organizacije, ki je z »aktivno« držo v
                    mesecih po aretaciji četverice (poletje 1988) dobila odkrit opozicijski značaj,
                    čeprav je ostala vpeta v strukturo delovanja družbenopolitičnih organizacij
                    (DPO). Kratka organizacijska zgodovina ZSMS v letih 1989–90 se ni odvijala v
                    ravni črti proti politični stranki. ZSMS je na 13. kongresu v Portorožu postala
                    samostojna politična organizacija, ki je napovedala boj za oblast na
                    večstrankarskih volitvah. Kljub temu se je vodstvo še vedno izogibalo uporabi
                    izraza stranka. Paradoksalno je, da je ZSMS lahko postala stranka samo tako, da
                    vsaj malo »ni želela biti stranka« oziroma da je želela »biti več kot stranka«.
                    Naslednica ZSMS – stranka Liberalni demokrati Slovenije (LDS, po 1994 Liberalna
                    demokracija Slovenije) – je bila več kot desetletje najpomembnejša stranka v
                    državi. Avtor zaključi z ugotovitvijo, da je bilo »združevanje različnih
                    interesov« glavna značilnost ZSMS/LDS tudi v obdobju strankarskega
                    pluralizma.</hi></p>
                <p><hi rend="italic">Ključne besede: Zveza socialistične mladine Slovenije,
                    demokratizacija, strankarstvo, Liberalno demokratska stranka, 1989</hi></p>
            </div>
            <div type="abstract" xml:lang="en">
                <head>ABSTRACT</head>
                <head>TRANSFORMATION OF THE ZSMS FROM A SOCIO-POLITICAL ORGANISATION INTO
                    A POLITICAL PARTY</head>
                <p><hi rend="italic">The contribution addresses a short yet important period of
                    "intermediacy" in the organisational status of the Socialist Youth League of
                    Slovenia (hereinafter the ZSMS) in 1989 and in the beginning of 1990. The author
                    takes into consideration the representations in the media (Mladina and Delo)
                    with regard to the organisational issues of this youth organisation, which
                    assumed an "active stance" in the months following the apprehension of "the
                    Four" (in the summer of 1988) and thus became openly oppositional, even though
                    it remained within the functional structure of the socio-political
                    organisations. A short organisational history of the ZSMS in 1989 and 1990 shows
                    that this organisation did not follow a straight line of transformation into a
                    political party. At its 13</hi><hi rend="italic superscript">th</hi><hi rend="italic"> Congress in Portorož, the ZSMS became an independent political organisation and announced it would participate in the multiparty elections. Nonetheless, the leadership still avoided calling this organisation a party. It is a sort of a paradox that the ZSMS could only become a party by at least partially "not wanting to be a party" or by "wanting to be more than a party". For more than a decade, the successor of the ZSMS – the Liberal Democrats of Slovenia (LDS, after 1994 the Liberal Democracy of Slovenia) – was the most important political party in Slovenia. The author concludes the article with the realisation that the "merging of various interests" was the main characteristic of the ZSMS/LDS, also in the period of party pluralism.</hi></p>
                <p><hi rend="italic">Keywords: Socialist Youth League of Slovenia, democratisation,
                    political parties, Liberal Democratic Party, 1989</hi></p>
            </div>
        </front>
        <body>
            <div><p><hi rend="italic">Mislim, da mora biti njena (Zveza socialistične mladine, op. M. Z.)
                    glavna družbena funkcija prav tako, da subjektivno usposablja in uvaja mlade
                    ljudi v sistem samoupravne demokracije, se pravi v delegatski sistem, v katerem
                    morajo mladi ljudje prevzeti enakopravno odgovornost pri sprejemanju ne samo
                    tistih sklepov, ki neposredno zadevajo mladino, ampak tudi drugih. /…/ Če
                    revolucionarna organizacija mladine želi uspešno opravljati svojo vlogo, se ne
                    sme zapirati vase in v ozek krog tako imenovanih ’mladinskih problemov’, ampak
                    mora biti tesno povezana z ekonomskimi, samoupravnimi, političnimi in drugimi
                    interesi …</hi><note place="foot" xml:id="ftn3" n="1">
                        Edvard Kardelj,
                        <hi rend="italic">Smeri razvoja političnega sistema socialističnega samoupravljanja </hi>(Ljubljana:
                        ČGP Komunist, 1977), 208, 209.</note></p>
            <p><hi rend="italic">Enopartijski pluralizem? Kot da bi se šel skupinski seks sam s
                    sabo.</hi><note place="foot" xml:id="ftn4" n="2"> »Diareja,« <hi rend="italic">Mladina</hi>, 10. 2. 1989, 17.</note></p>
            <p>Bi bilo preveč ambiciozno trditi, da Kardeljeva opredelitev mladinske organizacije in
                umestitev v sistem delegatskega sistema po letu 1974 že sami v sebi nosita osnovne
                dileme Zveze socialistične mladine Slovenije (ZSMS) v osemdesetih? Nedvomno.
                Preraščanje sistemske mladinske organizacije v samoupravnem socializmu v
                »alternativo znotraj sistema« v drugi polovici osemdesetih in kasneje v politično
                stranko je bilo rezultat preseka »kataklizme komunizma« v Evropi z jugoslovanskimi
                in slovenskimi posebnostmi.<note place="foot" xml:id="ftn5" n="3"> Prim. Robert Bideleux in Ian Jeffries, <hi rend="italic">A History of Eastern Europe: Crisis and Change</hi>
                        (London in New York: Routledge, 1998), 566–9. Sabrina P. Ramet, <hi rend="italic">Balkan Babel: The Disintegration of Yugoslavia from the
                            Death of Tito to the Fall of Milošević</hi> (Oxford: Westview Press,
                        2002).</note></p>
            <p>Kljub temu je na ideološki ravni za nejasnost poskrbel že arhitekt delegatskega
                samoupravnega sistema Edvard Kardelj. ZSM je po eni strani opredelil kot
                predpripravo mladine za vstop v delegatski sistem, ki je, kar je Kardelj večkrat
                poudaril, potreboval zavednega in naprednega posameznika za pravilno delovanje
                samoupravljanja. V praksi se je to uvajanje hitro spremenilo v valilnico kadrov. Po
                drugi strani pa je opozoril, da se mladina ne sme ukvarjati zgolj sama s sabo, ampak
                mora biti aktivno povezana z dogajanjem v družbi.<note place="foot" xml:id="ftn6" n="4"> Franc Šetinc, <hi rend="italic">Misel in delo
                            Edvarda Kardelja</hi> (Ljubljana: Prešernova družba, 1979),
                    213.</note> Na tem mestu je mladinski organizaciji namenil širšo vlogo,<note place="foot" xml:id="ftn7" n="5"> Gl. pregleden opis
                        umeščenosti ZSMS v delegatski sistem v: Blaž Vurnik, <hi rend="italic">Med
                            Marxom in punkom. Vloga Zveze socialistične mladine Slovenije pri
                            demokratizaciji Slovenije 1980–1990</hi> (Ljubljana: Modrijan, 2005),
                        12–7.</note> kot so jo imele socialistične mladinske organizacije v
                sovjetskem bloku.<note place="foot" xml:id="ftn8" n="6">
                        Prim. Rosie Read, »Creating reflexive volunteers? Young people's
                        participation in Czech hospital volunteer programmes,« v: <hi rend="italic">Youth and Social Change in Eastern Europe and the Former Soviet
                            Union</hi>, ur. Charles Walker in Svetlana Stephenson (New York:
                        Routledge, 2012), 31.</note> ZSM je na različnih ravneh pošiljala
                delegate v državna telesa, kar ji je zagotavljalo neprimerno večji politični pomen,
                kot če bi se ukvarjala zgolj z mladinsko problematiko. Kardeljeva priporočila glede
                političnega aktivizma pa so, vsaj potencialno, odpirala dodatne prostore delovanja.
                Politična aktivnost organizacije predpostavlja določeno stopnjo avtonomnosti, kar v
                samoupravnem sistemu ni bilo sporno, vendar je bilo delovanje načeloma omejeno s
                programom Zveze komunistov (ZK), v praksi pa s konkretno politiko ZK.<note place="foot" xml:id="ftn9" n="7"> Blaž Vurnik, »Nova
                        družbena gibanja v objemu Zveze socialistične mladine Slovenije,« v: <hi rend="italic">Slovenija – Jugoslavija, krize in reforme 1968/1988</hi>,
                        ur. Zdenko Čepič (Ljubljana: Inštitut za novejšo zgodovino, 2010), 247,
                        348.</note>
            </p>
            <p>V začetku osemdesetih se je v Sloveniji vzpostavil položaj, ko je ZSMS načeloma
                sledila programu ZK, vendar se je kljub temu podala na pot čim večje politične
                avtonomnosti, ki je organizacijo postopoma oddaljila od »partije«.<note place="foot" xml:id="ftn10" n="8"> Božo Repe, <hi rend="italic">Slovenci v osemdesetih</hi> (Ljubljana: Zveza zgodovinskih društev
                        Slovenije, 2001), 32.</note> Kardeljeva vizija socialističnega
                samoupravljanja je predpostavljala politično aktivnega delavnega človeka in občana,
                ki mora imeti pravo, socialistično zavest. A ustvarjalci socialističnega
                samoupravljanja se (po mnenju avtorja) niso soočili z dvema dilemama, ki sta
                pripomogli k razpadu sistema: kaj se zgodi, ko ljudje nočejo biti politično aktivni
                in ne uporabljajo samoupravnih vzvodov; in kaj se zgodi, ko ljudje hočejo biti
                politično aktivni, uporabljajo samoupravne vzvode, vendar ne sledijo pravi poti. Kot
                je v svojem znamenitem delu <hi rend="italic">Država, ki je odmrla</hi> ugotovil
                Dejan Jović, je koncept »četrte Jugoslavije« (1974–91) po eni strani temeljil na
                ideji odmiranja države oziroma podružbljanja države (sistem DPO, TOZD-ov …), po
                drugi strani pa je poudarjal republike kot države, s katerimi narodi uresničujejo
                suverenost. Kardelj je bil prepričan, da država ni tako pomembna, saj zgodovinsko
                umira in jo bodo v prihodnosti zamenjale »asociacije svobodnih proizvajalcev«.<note place="foot" xml:id="ftn11" n="9"> Dejan Jović, <hi rend="italic">Jugoslavija, država koja je odumrla</hi> (Zagreb in
                        Beograd: Prometej in Samizdat B92, 2003), 145.</note></p>
            <p>V temeljnem delu o ZSMS v osemdesetih je Blaž Vurnik prepričljivo pokazal, da je bila
                glavna tendenca vodstva ZSMS v osemdesetih izogibanje vlogi transmisije (sledenje
                politiki ZK in vloga usposabljanja kadrov) ter istočasno krepitev frontnosti
                (združevanje različnih interesov, nekakšen »protopluralizem«, prilagojen
                socialističnemu samoupravljanju). Čeprav frontnost na 11. kongresu ZSMS v Novem
                mestu (1982) ni bila posebej izpostavljena, pa si je mladinska organizacija s tem
                kongresom zadala vlogo povezovalnega člena vseh mladinskih oblik združevanja. S tem
                pa naj bi omogočala, da bi se različne oblike združevanja in delovanja mladih
                stekale v delegatski sistem. Vurnik v svoji monografiji podrobno sledi trajektoriji
                ZSMS v procesu pluralizacije v osemdesetih. Iz njegovega dela je razvidno, da je
                ZSMS leta 1988 stopila na pot transformacije strukturno in ideološko povsem drugačna
                kot leta 1982.<note place="foot" xml:id="ftn12" n="10">
                        Vurnik, <hi rend="italic">Med Marxom in punkom</hi>, 27.</note> Eden
                izmed najbolj pomembnih mejnikov na (nelinearni) poti organizacije v opozicijske
                vode je bil prav gotovo odkrit upor uveljavljenim formam ritualizirane socialistične
                ortodoksije v obliki Štafete mladosti v letih 1986/87.<note place="foot" xml:id="ftn13" n="11"> Stefano Lusa<hi rend="italic">,
                            Razkroj oblasti, Slovenski komunisti in demokratizacija države</hi>
                        (Ljubljana: Modrijan, 2012), 151–5. </note></p>
            <p>Kako so si frontnost konkretno predstavljali sami akterji v osemdesetih, ko je bil
                koncept še aktualen? Janez Janša, bivši funkcionar ZSMS, je junija 1985 v
                <hi rend="italic" xml:space="preserve">Mladini </hi>objavil obsežno študijo
                mladinskega organiziranja z naslovom <hi rend="italic">Med transmisijo in
                    samostojnostjo</hi>. Janša je povzel mladinsko organiziranje od druge svetovne
                vojne dalje in zaključil, da ZSMS potrebuje samostojnost, če hoče predstavljati in
                odpirati prostor za različne interese mladih. Predlagal je, da morajo posamezni deli
                mlade generacije dobiti svoje samostojne organizacije, še zlasti študentska mladina,
                pa tudi »mirovna, ekološka in druga družbena gibanja«.<note place="foot" xml:id="ftn14" n="12"> Janez Janša, »Med transmisijo in
                        samostojnostjo,« <hi rend="italic">Mladina</hi>, priloga <hi rend="italic">Pogledi</hi>, 20. 6. 1985, 13.</note></p>
            <p>Pojma transmisija in frontnost je težko razumeti tudi zato, ker se je njun pomen
                skozi osemdeseta spreminjal. Pojem transmisija je na mladinski »sceni« ohranil
                negativen prizvok skozi vse desetletje, pojem frontnost pa je doživljal spremembe –
                od magične formule za pluralizem brez spremembe sistema sredi osemdesetih do
                preživelega koncepta v času ustanavljanja opozicijskih zvez v letu 1989.<note place="foot" xml:id="ftn15" n="13"> Vurnik, <hi rend="italic">Nova družbena gibanja</hi>, 351–3.</note> Na neki način je
                organizacija ZSMS leta 1974 nastala kot frontna organizacija: tisto leto sta se
                združili Zveza mladine Slovenije in Skupnost študentov Slovenije, kar je treba
                razumeti v kontekstu obvladovanja študentskega gibanja v poznih šestdesetih in
                zgodnjih sedemdesetih letih.<note place="foot" xml:id="ftn16" n="14"> Zdenko Čepič, »Politična sprostitev,« v: <hi rend="italic">Slovenska novejša zgodovina. Od programa Zedinjena
                            Slovenija do mednarodnega priznanja Republike Slovenije, I</hi>, ur.
                        Jasna Fischer et al. (Ljubljana: Mladinska knjiga in Inštitut za novejšo
                        zgodovino, 2005), 1066.</note></p>
            <p>V našem prispevku bomo pod drobnogled vzeli kratko, a pomembno obdobje vmesnosti v
                organizacijskem statusu ZSMS v letu 1989 in začetku leta 1990. Preverili bomo
                medijske reprezentacije (<hi rend="italic">Mladina, Delo</hi>) o organizacijskih
                vprašanjih mladinske organizacije, ki je z »aktivno« držo v mesecih po aretaciji
                četverice dobesedno skočila na opozicijski vlak, čeprav je ostala vpeta v strukturo
                delovanja družbenopolitičnih organizacij (DPO). V naslednji fazi bomo preverili
                rezultate 13. kongresa ZSMS, kjer se je organizacija s starim imenom, nejasno
                organizacijo in še bolj nejasno vsebino podala v boj za oblast. </p>
            <p>Preden pa se poglobimo v organizacijska vprašanja mladinske politike, je treba
                opozoriti, da se transformacija mladinske DPO ni odvijala v praznem prostoru.
                Razvoju političnega pluralizma so dajali ton epohalni dogodki v Vzhodni in Srednji
                Evropi in tudi jugoslovanski politični pretresi. Če so mednarodne razmere, ki so jih
                v ZSMS pozorno spremljali, nakazovale prostore mogočega,<note place="foot" xml:id="ftn17" n="15"> Kratki pregledi dogajanj na
                        Poljskem, Madžarskem, v Vzhodni Nemčiji, Romuniji, Bolgariji in
                        Češkoslovaški v letu 1989: Jacques Lévesque, <hi rend="italic">The Enigma of
                            1989, The USSR and the Liberation of Eastern Europe</hi> (Berkley, Los
                        Angeles in London: University of California Press, 1997), 110–206. O
                        »izpogajani revoluciji« na Poljskem in Madžarskem: Nigel Swain, »Negotiated
                        Revolution in Poland and Hungary, 1989,« v: <hi rend="italic">Revolution and
                            Resistance in Eastern Europe, Challenges to Communist Rule</hi>, ur.
                        Kevin McDermott in Matthew Stibbe (Oxford in New York: Berg, 2006), 139–56.</note>
                pa so dogodki v Jugoslaviji (predvsem Miloševićeva politika) silili slovenske
                politične akterje v skupno fronto.<note place="foot" xml:id="ftn18" n="16"> Nebojša Vladisavljević, <hi rend="italic">Serbia’s
                            Antibureaucratic Revolution, Milošević, the Fall of Communism and
                            Nationalist Mobilization</hi> (New York: Palgrave Macmillian, 2008),
                        179–94. Viktor Meier, <hi rend="italic">Yugoslavia: A History of its
                            Demise</hi> (London in New York: Routledge, 1999), 83–5.</note> Čeprav
                zveni paradoksalno, pa se je ta nova »frontnost« lahko vzpostavila samo na temelju
                političnega pluralizma.<note place="foot" xml:id="ftn19" n="17"> Mladinin kolumnist Slavoj Žižek je leta 1989 pogosto
                        pozival k »oblikovanju širokega demokratičnega konsenza v Sloveniji« proti
                        »jugototalitarnemu pritisku«. – Slavoj Žižek, »Partija se s
                        partijo izbija,« <hi rend="italic">Mladina</hi>, 14. 4. 1989, 13.</note>
                ZSMS je bila po svoji strukturi vključena v ZSMJ; v letu 1989 se je ZSMS odločno
                zavzemala za reformo političnega sistema proti sodobni pluralistični družbi tudi na
                sejah zveznega mladinskega predsedstva. Slovenski predsednik jugoslovanske mladine
                Branko Greganovič je npr. 10. marca 1989 izrazil mnenje, da je jugoslovanska kriza
                predvsem kriza enostrankarskega modela.<note place="foot" xml:id="ftn20" n="18"> Milan Balažic, <hi rend="italic">Slovenski Berlinski
                            zid</hi> (Ljubljana: Študentska založba, 2006), 328.</note>
            </p>
            <p>Organizacijska vprašanja so vedno hkrati tudi konceptualna in ideološka. Pri ZSMS pa
                so organizacijska vprašanja še bolj zanimiva. Voditelji ZSMS so se v letih 1988/89
                znašli na čelu strukture mladinske DPO, za katero so bili prepričani, da je
                preživeta, vendar se ji niso mogli odpovedati. Arhaična struktura v okviru
                razpadajočega delavskega samoupravljanja in delegatskega sistema jim ni omogočala
                samo preživetja, ampak tudi osnovo za nove podvige na polju demokracije in
                podjetništva. Kljub temu je zanimivo, da jim je po ideološkem razblinjenju
                socializma/revolucionarnosti ostala zgolj organizacija, s katero niso bili
                zadovoljni. Vendar niso imeli težav s tem, da bi imeli premalo vsebine, ampak je te
                bilo veliko preveč oziroma so bili soočeni z dejstvom, da morajo izbrati svojo
                vsebino. </p>
            <p>Ravno vsebina pa je bila tista točka, pri kateri so se kot ključna pokazala tudi
                organizacijska vprašanja. Medtem ko je jugoslovansko politiko pretresala
                »protibirokratska« revolucija v Črni gori<note place="foot" xml:id="ftn21" n="19"> Vladisavljević,
                        <hi rend="italic" xml:space="preserve">Serbia’s Antibureaucratic Revolution, </hi>165.</note>
                in se je na slovenski politični sceni ustanavljala opozicijska Slovenska demokratska
                    zveza,<note place="foot" xml:id="ftn22" n="20"> Borut
                        Meško, »Gibanje za drugačno prihodnost,« <hi rend="italic">Mladina</hi>, 13.
                        1. 1989, 20.</note> je januarja 1989 RK ZSMS rodila osnutek programa z
                jasnim naslovom <hi rend="italic">Za demokracijo</hi>. Omenjeni osnutek je
                spremljala tudi promocijska knjiga (brošura) s prav tako jasnim naslovom <hi rend="italic">Boj za oblast</hi>. V <hi rend="italic">Mladini</hi> so kot očeta
                projekta identificirali člana predsedstva Republiške konference (RK) ZSMS Mojmirja
                Ocvirka, ki je moral med vrsticami priznati, da ZSMS dvesto let po francoski
                revoluciji sprejema program, v katerem zahteva uvedbo meščanske demokracije. Novinar
                    <hi rend="italic">Mladine</hi> Miran Lesjak je ob tem pripomnil, da se v časih,
                ko nove zveze razglašajo pluralistični in frontni značaj, ZSMS vrača k modelu
                klasične politične organizacije somišljenikov. Torej stranke? Program za demokracijo
                ni šel tako daleč, da bi ZSMS razglasil za stranko, je pa zahteval polno uveljavitev
                pluralizma. »Ali je ta organiziran v strankah ali ne,« se jim je zapisalo v
                programu, »to sploh ni naš problem in ne problem kogarkoli. Rečemo lahko samo, da
                kakor stranke ne morejo biti prepovedane, tudi ne morejo biti zapovedane.«<note place="foot" xml:id="ftn23" n="21"> Miran Lesjak, »Za
                        demokracijo ali za oblast?,« <hi rend="italic">Mladina</hi>, 27. 1. 1989,
                        18, 19. </note> Organizacija, ki je v obstoječem sistemu obstajala, si
                je v začetku leta 1989 še lahko privoščila ambivalenten odnos do strankarske
                demokracije. Sicer pa se je omenjeni program ukvarjal predvsem z reformo
                skupščinskega sistema in ustavnimi reformami. </p>
            <p>Mojmir Ocvirk je v brošuri <hi rend="italic">Boj za oblast</hi> ugotavljal, da v
                obstoječi ZSMS obstajajo vsi elementi strankarske ideologije, ki bi lahko zastopala
                demokratično javnost, saj je ZSMS edina DPO, ki ima zgodovino boja za demokratične
                pravice. V tej organizaciji obstaja veliko vedenja o »načinu delovanja političnih
                mehanizmov«. Ocvirk se je dobro zavedal, da je »obstoječa organizacija drugi
                pomembni potencial ZSMS«. Politično izdelani ljudje zunaj članstva ZK praktično ne
                obstajajo. ZSMS ima na novem, svobodnem političnem trgu po njegovem dve možnosti:
                biti koalicija ali stranka. V prvem primeru bi se samostojne organizacije združevale
                v mladinsko organizacijo na podlagi skupnega programa. V drugem primeru pa bi morala
                biti ZSMS enovita organizacija, ki bi samostojno nastopala v političnem življenju. V
                tem primeru bi ZSMS sicer zastopala manjše število interesov, vendar bi bila bolj
                    učinkovita.<note place="foot" xml:id="ftn24" n="22">
                        Mojmir Ocvirk, »Konec demokratizacije in prehodnih obdobij,« v: <hi rend="italic">Boj za oblast</hi>, ur. Andrej Fištravec, Dragica Korade,
                        Tomaž Mastnak, Mojmir Ocvirk in Dejan Pušenjak (Maribor: Katedra,
                    1989).</note></p>
            <p>S programom in brošuro v ZSMS niso bili vsi zadovoljni. Člani Marksističnega centra
                pri Mestni konferenci ZSMS Ljubljana so program raztrgali. Čeprav so izluščili nekaj
                pozitivnih točk glede demokratizacije, pa so bili mnenja, da gre za skropucalo, ki
                gradi na ideoloških puhlicah, ne pa na analizi dejanskosti. V kritikah sta
                prednjačila Igor Lukšič in Marko Golobič.<note place="foot" xml:id="ftn25" n="23"> Marko Pečauer, »Vprašanje demokracije se ne da rešiti
                        enkrat za vselej,« <hi rend="italic">Delo</hi>, 24. 1. 1989, 9.</note> V
                arhivu kasnejše LDS se najde tudi konceptualno-filozofska kritika, ki jo je napisal
                strokovni sodelavec CK ZKS Milan Balažic. Ta je (med drugim) avtorjem teksta očital
                tudi popolno nekonsistentnost. Kaj sploh želijo? Skupščinski in delegatski sistem
                ali parlamentarni in strankarski sistem? Zanimivo je, da je Balažic piscem očital,
                da je za njih pluralizem enak strankarskemu sistemu, kar si lahko interpretiramo kot
                strah pred nastankom političnih strank.<note place="foot" xml:id="ftn26" n="24"> SI_AS/2111, šk. 5, a. e. I/1/13, Milan Balažic, Kratka
                        analiza programskega teksta ZSMS Za demokracijo, 11. 1. 1989.</note> O
                potrebnosti strankarskega pluralizma v začetku leta 1989 očitno še ni bilo
                poenotenja. V <hi rend="italic">Mladini</hi> so ob sporu ljubljanske in republiške
                ZSMS pripomnili, da enotne ZSMS, ki bi lahko pod isto streho spravila »skojevce« in
                »avantgardiste«, ni več.<note place="foot" xml:id="ftn27" n="25"> Miran Lesjak, »Spori in spopadi,« <hi rend="italic">Mladina</hi>, 3. 2. 1989, 21. Gl. tudi: Balažic, <hi rend="italic">Slovenski Berlinski zid</hi>, 323–70.</note></p>
            <p>Kljub kritikam je 1. februarja 1989 na javni seji v Cankarjevem domu RK ZSMS potrdila
                omenjeni program. Kaj se je zgodilo? Kot prvo, dokument je podprl vplivni kolumnist
                in filozof Slavoj Žižek kot predstavnik <hi rend="italic">Debatnega kluba 89</hi>.
                Žižek dokumenta ni podprl zaradi teoretske konsistentnosti, ampak zato, ker naj bi
                se program loteval ključne težave ZSMS: načela frontnosti. Vprašal se je, kako
                preprečiti, da ZSMS ne bi postala »nova alternativna SZDL«, torej kako preiti izpod
                te »marele«, kjer »ni jasno, kdo je član česa ali koga«. Poleg sprejetja programa je
                republiško vodstvo ZSMS napovedalo tudi sklic 13. kongresa ZSMS. Novinar <hi rend="italic">Mladine</hi> Miran Lesjak je dogajanje komentiral z ugotovitvijo,
                da je ZSMS po več mesecih statiranja uspelo ponovno naseliti alternativni politični
                prostor. Program <hi rend="italic">Za demokracijo</hi> naj bi dokazoval, da je
                mogoče postavljati demokratične zahteve tudi »brez sklicevanja na enotne nacionalne
                interese in na kosti kneza Koclja«.<note place="foot" xml:id="ftn28" n="26"> Miran Lesjak, »Boj za prestiž,« <hi rend="italic">Mladina</hi>, 10. 2. 1989, 17.</note> V isti številki je Tomaž
                Mastnak, eden izmed avtorjev <hi rend="italic">Boja za oblast</hi>, v kolumni
                ugotavljal, da je bila od srede osemdesetih ZSMS dejansko »alternativna SZDL«, ki je
                združevala nova družbena gibanja. Položaj bo normalen, ko ji to ne bo več treba
                biti. SZDL je opredelil kot kvintesenco totalitarne demokracije. Za kasnejšo
                zgodovino organizacije je pomenljivo, da je Mastnak perspektivo ZSMS videl v
                »netotalitarni demokraciji« oz. liberalni demokraciji.<note place="foot" xml:id="ftn29" n="27"> Tomaž Mastnak, »Med totalitarno
                        in liberalno demokracijo,« <hi rend="italic">Mladina</hi>, 10. 2. 1989, 13.
                    </note></p>
            <p>Zdi se, da je heterogena skupina novinarjev in kolumnistov <hi rend="italic">Mladine</hi> v tem času že podpirala transformacijo ZSMS v pravo politično
                stranko. Razlogi so seveda bili večplastni: od Miloševićeve grožnje, grožnje
                dominacije slovenske nacionalistične opozicije in ne nazadnje: strah pred
                restavracijo »zdravih sil« v Sloveniji.<note place="foot" xml:id="ftn30" n="28"> Izraz »zdrave sile« so v reviji <hi rend="italic">Mladina</hi> uporabljali za komuniste starejše generacije, ki so še
                        verjeli v samoupravni socializem. Kot tipske predstavnike »zdravih sil« so
                        identificiali Franceta Popita, Staneta Dolanca in Tomaža Ertla.</note>
                Med sprejetjem programa in odločitvijo za kongres (1. 2.) in 13. kongresom ZSMS
                (3.–5. 11.) se je svet okoli ZSMS spreminjal z bliskovito naglico. Že februarja je
                Jugoslavijo pretresel nov krog kosovske krize (stavka rudarjev v Trepči, izredne
                razmere, zborovanje v Cankarjevem domu),<note place="foot" xml:id="ftn31" n="29"> Zdenko Čepič, »Preoblikovanje slovenskega političnega
                        prostora,« v: <hi rend="italic">Slovenska novejša zgodovina</hi>, <hi rend="italic">I</hi>, 1191.</note> po katerem si slovensko-srbski
                odnosi niso več opomogli. Sledile so ustavne spremembe v Srbiji (28. 3), slovesnost
                na Gazimestanu (28. 6.) in ustavne spremembe v Sloveniji (27. 9.). Obenem so
                vzhodnoevropske države pričele prehitevati Slovenijo v procesih demokratizacije
                (Poljska, Madžarska) – Slovenija ni bila več najbolj demokratičen prostor v
                »komunistični« Evropi.<note place="foot" xml:id="ftn32" n="30"> Patrick Hyder Patterson, »The East is Read: the End of
                        Communism, Slovenian Exceptionalism, and the Independent Journalism of
                        Mladina,« <hi rend="italic">East European Politics &amp; Societies</hi> 14,
                        št. 2 (2000): 419, 420.</note> Kot je ugotovil Blaž Vurnik, se je ZSMS v
                tem obdobju znašla v nasprotujočem si položaju: čeprav je bila politična alternativa
                vir njene moči, se je poskušala znebiti oznake alternativa. Vmesni položaj med
                opozicijo in oblastjo je, ugotavlja Vurnik, po eni strani naredil ZSMS za borko za
                demokratizacijo znotraj sistema, po drugi strani pa jo je izoliral od stikov med
                opozicijo in oblastjo. Za opozicijo je bila ZSMS del oblasti, ki pri drugih delih
                oblasti nima veljave, za ostali del oblasti pa je bila ZSMS že del opozicije.<note place="foot" xml:id="ftn33" n="31"> Vurnik, <hi rend="italic">Med Marxom in punkom</hi>, 123.</note></p>
            <p>Kako konkretno se je ZSMS pripravljala na razcvet pluralizma na organizacijskem
                področju? Odbor za pripravo 13. kongresa ZSMS je na svoji prvi seji 8. maja 1989
                imenoval dvanajstčlansko komisijo za razvoj organizacije in statut ZSMS, ki jo je
                vodil Roman Lavtar.<note place="foot" xml:id="ftn34" n="32">
                        SI_AS/2111, šk. 5, a. e. I/1/14, Komentar k osnutku Statuta ZSMS.</note>
                Seja odbora je potekala na isti dan kot znamenita »javna in razširjena seja RK ZSMS«
                na Trgu osvoboditve (današnji Kongresni trg) v Ljubljani, ki je bila v resnici
                veliko javno zborovanje v podporo Janezu Janši. Zborovanje so oblasti prepovedale,
                vodstvo ZSMS pa je veliko manifestacijo slovenske alternative »rešilo« tako, da je
                zborovanje prijavilo kot javno sejo lastne Republiške konference. Zborovanje je v
                slovenski javnosti znamenito po javno prebrani Majniški deklaraciji 1989, ki pa jo
                uradna organizatorka zborovanja (ZSMS) ni podprla.<note place="foot" xml:id="ftn35" n="33"> Marko Pečauer in Darja Verbič, »Javna seja
                        mladine in političnih zvez,« <hi rend="italic">Delo</hi>, 9. 5. 1989,
                    1.</note> S tem zborovanjem je ZSMS jasno pokazala (ne prvič), da prevzema
                vlogo organizacijskega zaledja politične alternative. Vendar zato osnovne
                organizacijske zagate organizacije niso bile nič manjše, kvečjemu večje: kaj sploh
                ZSMS je in kaj naj bi bila v prihodnosti?</p>
            <p>V <hi rend="italic">Mladini</hi> so v tem času zgolj občasno poročali o notranjih
                trenjih v slovenski mladinski organizaciji in njenih temeljnih vprašanjih. Novinarji
                    <hi rend="italic">Mladine</hi> so ugotavljali, da ima predsedstvo RK ZSMS to
                čudovito lastnost, da njegovi člani najlažje dosežejo konsenz o vprašanjih, ki
                neposredno ne zadevajo njihove lastne organizacije. Poleg osebnih rivalstev so
                identificirali delitev med komunistično in nekomunistično frakcijo. Na mladinskem
                festivalu v Murski Soboti je na plan priplavala dilema, ali je članstvo v ZSMS sploh
                združljivo s članstvom v ZKS. Vprašanje naj bi povzročilo burno razpravo, v kateri
                so se oglašali tisti, ki so menili, da članstvo v dveh političnih organizacijah ni
                mogoče, in tudi tisti, ki so menili, da je treba dilemo razrešiti šele po tem, ko bo
                legaliziran politični pluralizem. Vodja mladincev Jožef Školč je poskušal dilemo
                umiriti s sklicevanjem na pluralnost organizacije. Zatrdil je, da v ZSMS nikogar ne
                sprašujejo, ali je evropski federalist, član ZKS ali pripadnik kakšne religiozne
                asociacije. Oni ne sektašijo, so ideološko odprta, projektno naravnana organizacija,
                zato jih ne zanima, kakšno prepričanje imajo njihovi člani. Za sebe je priznal, da
                je komunist in da se mu zdi normalno, da bi na volitvah nastopil na listi ZSMS. Če
                bi ZK temu nasprotovala, je še razmišljal Školč, potem bi se pač moral odločiti.
                Dejanu Verčiču se je, v nasprotju s Školčem, dvojno članstvo zdelo nezdružljivo s
                političnim pluralizmom. V pogojih odprtega političnega prostora, trdi Verčič, takšna
                mladinska organizacija ni mogoča. Nove mladinske organizacije pa lahko nastanejo
                samo kot »privesek nečesa«. Kako nejasna je bila prihodnost ZSMS, posredno dokazuje
                tudi izjava Gorazda Drevenška, predsednika Univerzitetne konference ZSMS. Drevenšek
                je povedal, da od kongresa pričakuje »nekaj v zvezi z volitvami 1990 in rojstvo
                organizacijske tvorbe, ki bi hkrati lahko bila mladinsko gibanje, fronta in dežnik
                za sicer različne monolitne ZSMS-jevske dele«.<note place="foot" xml:id="ftn36" n="34"> Miran Lesjak, »Stranke namesto mozoljev,« <hi rend="italic">Mladina</hi>, št. 22, 16. 6. 1989, 8–11.</note></p>
            <p><hi rend="italic">Komisija za razvoj organizacije in statut ZSMS</hi> je »po
                dolgotrajnih in vsebinsko plodnih debatah« zaključila svoje delo 18. avgusta 1989.
                Osnutek statuta, ki je bil z manjšimi spremembami sprejet na 13. kongresu,<note place="foot" xml:id="ftn37" n="35"> Vurnik, <hi rend="italic">Med Marxom in punkom</hi>, 169.</note> je že na prvi
                pogled kompromis med različnimi strujami v ZSMS in odraža že omenjeno »pluralnost« v
                odnosu do lastne organizacije. Izraz »Zveza socialistične mladine Slovenije« se
                pojavi zgolj v kratkem historiatu na začetku osnutka, v katerem se poudarjata zlasti
                11. in 12. kongres organizacije kot prehod v pluralno sedanjost. Zdi se, da ima
                omenjeni historiat dvojni namen: poudariti kontinuiteto in tradicijo organizacije
                ter opozoriti na postopno evolucijo revolucionarne mladinske zveze v
                »postrevolucionarno« politično organizacijo. V nadaljevanju se uporablja zgolj
                kratica ZSMS. In za kakšno organizacijo gre? »ZSMS je samostojna in odprta politična
                organizacija, ki svojim članom in drugim neposredno in posredno omogoča izražanje
                njihovih interesov in ciljev.«<note place="foot" xml:id="ftn38" n="36"> SI_AS/2111, šk. 5, a. e. I/1/14, Statut Zveze
                        socialistične mladine Slovenije.</note> Je ZSMS po novem statutu
                politična stranka? Lahko, ni pa nujno. Iz samega osnutka statuta tega ne moremo
                sklepati. Dejstvo je, da v času pisanja predloga in v času 13. kongresa še ni bilo
                volilne zakonodaje, ki bi dovoljevala politične stranke (sprejeta je bila 27.
                decembra 1989).<note place="foot" xml:id="ftn39" n="37">
                        Zdenko Čepič, »Volitve aprila 1990,« v: <hi rend="italic">Slovenska novejša
                            zgodovina</hi>, <hi rend="italic">I</hi>, 1283.</note> Kljub temu
                predlog statuta deluje zelo sramežljivo glede opisa političnega delovanja. Še zlasti
                če upoštevamo dejstvo, da je nastal v času, ko so na slovenski politični sceni že
                obstajale opozicijske zveze, ki so v danih razmerah poskušale delovati kot klasične
                politične stranke. </p>
            <p>Tudi v komentarju k osnutku statuta ne dobimo podrobnejših pojasnil. Člani komisije
                so frontnost ZSMS v osemdesetih opredelili kot nekakšen »prapluralizem«, torej kot
                »dežnik« za nova družbena gibanja. Novi statut naj bi puščal odprtost za »interesno,
                stanovsko in drugo organiziranje«. Komisija se je odkrito odrekla monopolnemu
                položaju. ZSMS »se nima več vnaprej za predstavnico celotne mlade populacije (čeprav
                mora nujno imeti to ambicijo), saj priznava možnost soobstoja tudi drugih podobnih
                organizacij. V pogojih uzakonjenega političnega pluralizma bo to bolj prednost kot
                hiba.« ZSMS se z odrekanjem mladinskega monopola ne odreka mladi populaciji, ampak
                jo poskuša vključiti v novo organizacijo, ki deluje v razmerah odkrite konkurence. V
                tej fazi konstituiranja »novega« članov komisije ni motilo dvojno članstvo: </p>
            <p>»Dilema o hkratnem članstvu v ZSMS in kaki drugi politični organizaciji ali zvezi je
                prepuščena posamezniku samemu. Osnutek statuta v tem smislu ni idejno oz. ideološko
                ekskluzivističen. Izključujoče članstvo v ZSMS bi bilo tudi v nasprotju z drugim
                delom programske točke osnutka, ki govori o povezovanju z interesnimi, stanovskimi,
                projektnimi in drugimi skupinami, organizacijami, združenji in gibanji.«<note place="foot" xml:id="ftn40" n="38"> SI_AS/2111, šk. 5,
                        a. e. I/1/14, Komentar k osnutku Statuta ZSMS.</note>
            </p>
            <p>Zgornja interpretacija komisije ZSMS oddaljuje od politične stranke, ki ne dovoljuje
                članstva v konkurenčnih političnih organizacijah. Lahko bi celo zaključili, da je
                tako opredeljena ZSMS bližje logiki družbenopolitične organizacije v samoupravnem
                socializmu kot logiki moderne politične stranke. Seveda je v danem trenutku ZSMS
                lahko delovala samo v sistemu DPO, ki je realno obstajal. Zdi se, da poskuša
                komisija z argumentom, da je izključujoče članstvo v nasprotju s povezovanjem z
                drugimi organizacijami, vsaj začasno »zaščititi« člane ZSMS, ki so hkrati člani ZKS.
                To pa naredi tako, da (potencialne) konkurenčne politične organizacije posplošeno
                izenači s politično benevolentnimi organizacijami. Povedano karikirano: politične
                stranke res sankcionirajo članstvo v drugi strankah, dovolijo pa članstva v
                interesnih združenjih.</p>
            <p>Po drugi strani je predlog statuta v organizacijskem smislu strukturiral ZSMS na
                način politične stranke. Spodnjo starostno mejo članstva so postavili na petnajst
                let, zgornja meja je bila opravljena. Član ZSMS mora sprejemati njen program,
                podpisati člansko izjavo in plačevati članarino, kar je bila pomembna novost in
                korak k politični stranki. Najvišje telo ZSMS je kongres, ki sklicuje Republiško
                konferenco z velikimi pooblastili (sklicevanje kongresa, dopolnjevanje statuta,
                sprejemanje finančnega načrta, določanje predstavnikov v drugih organizacijah in ne
                nazadnje: določanje kandidatov ZSMS za volitve v skupščine družbenopolitičnih
                skupnosti). Kot novo osnovno celico organizacije predlog statuta predvideva občinsko
                organizacijo, ki jo lahko ustanovi najmanj 25 članov. Najvišji organ ZSMS je
                občinska konferenca. Člani občinske organizacije ZSMS se lahko povezujejo v mestne
                in regionalne organizacije ZSMS. Organizacije ZSMS morajo najkasneje v šestih
                mesecih po sprejemu statuta sprejeti pravila, ki morajo biti v skladu s statutom
                ZSMS. Na področju financiranja pa so se v ZSMS deloma še vedno zanašali na sistem
                DPO: »ZSMS si materialna in finančna sredstva za svoja delovanja zagotavlja iz
                proračuna družbenopolitične skupnosti, z lastno dejavnostjo, članarino in iz drugih
                    virov.«<note place="foot" xml:id="ftn41" n="39">
                        SI_AS/2111, šk. 5, popisna enota I/1/14, Statut Zveze socialistične mladine
                        Slovenije.</note></p>
            <p>Voditelji ZSMS so se na prelomni 13. kongres pripravljali tudi s pomočjo
                javnomnenjskih raziskav. Zasebno podjetje Varianta je za vodstvo ZSMS pripravilo
                raziskavo z naslovom <hi rend="italic">Zveza socialistične mladine Slovenije –
                    kontinuiteta in prelom</hi> (julij 1989). Raziskovalka Vera Kozmik, ki je
                pripravila poročilo raziskave, je prišla do nekaterih zanimivih ugotovitev.
                Raziskava, ki bi si prav gotovo zaslužila podrobnejšo obravnavo – za kar na tem
                mestu ni prostora, je ugotavljala, da ima ZSMS največ simpatizerjev med mlajšo
                aktivno populacijo. Člani ZSMS in simpatizerji se v večini niso zavzemali za članski
                ekskluzivizem. Stvari so se zapletle pri dilemah, ali naj se ZSMS prelevi v
                samostojno politično stranko ali naj ostane družbenopolitična organizacija. Predvsem
                pa je bilo v zraku vprašanje, s čim naj se ZSMS v prihodnost ukvarja: s splošnimi
                političnimi problemi ali s posebnimi interesi mladih. Čeprav je 54 odstotkov
                vprašanih menilo, naj ZSMS ostane organizacija mladih, pa so bili raziskovalci
                mnenja, da gre zgolj za relativen podatek: </p>
            <p>»Tisti del, ki namreč zahteva, da naj bo politična organizacija vseh, hkrati tudi
                pričakuje, da bo ZSMS postala samostojna politična organizacija, njeno delo pa ravno
                ta skupina ocenjuje kot uspešno, vlogo in vpliv pa premajhen. Če vse to povežemo še
                z osnovnimi podatki, da je ta skupina stara med 30 in 40 let, da že sedaj želijo
                postati člani ali da so že sedaj vsaj simpatizerji z delom ZSMS, postane
                razmišljanje o prihodnosti ZSMS seveda še precej težje vprašanje: <hi rend="bold">odpade dilema kontinuiteta ali prelom, postavi se, kako izvesti prelom ob
                    upoštevanju kontinuitete!</hi>« (poudarila V. Kozmik)<note place="foot" xml:id="ftn42" n="40"> SI_AS/2111, šk. 5, a. e. I/1/16,
                        Vera Kozmik, Zveza socialistične mladine Slovenije – kontinuiteta in prelom,
                        Poročilo o rezultatih raziskave.</note></p>
            <p>V luči ugotovitev strokovnjakov za javno mnenje je previdnost pri vprašanju, ali
                politična stranka ali mladinsko gibanje, bolj razumljiva. V vrhu ZSMS pa niso zgolj
                ugotavljali javnega mnenja, ampak so imeli tudi ambicijo, da bi ga ustvarjali.
                Medijska strokovnjakinja Melita Zajc (kulturna urednica na <hi rend="italic">Mladini</hi>) je izdelala <hi rend="italic">Projekt dejavnosti stikov z
                    javnostjo ZSMS do kongresa</hi>, katerega cilj je bil doseči čim bolj pozitivno
                percepcijo ZSMS v javnosti, z namenom »dobiti večino na prihajajočih volitvah«. Ni
                nenavadno, da je Melita Zajc opozarjala na konsenz glede »temeljnih distinktivnih
                potez aktualne identitete ZSMS«, ki naj bi bil nujen še pred začetkom pojavljanja v
                javnosti. Ugotavljala je tudi, da je ena izmed glavnih prednosti ZSMS pred
                konkurenco dejstvo, da ima organizacija množično članstvo, ki ga mora tudi pokazati:
                »Če bodo torej posamezni mladci z idejami, take je lahko najti, nastopali v javnosti
                kot člani ZSMS, potem bo v tem res edina.« Ugotovitev strokovnjakinje je zanimiva
                tudi zato, ker se je ZSMS na 13. kongresu namenoma odpovedala »stanovskemu« članstvu
                in začela pridobivanje (ali potrjevanje) novega, strankarskega članstva. Množičnost
                naj bi bila močan element zaupanja. Strokovnjakinja je predlagala vrsto metod in
                tehnik piara, tudi gverilskih in »pobalinskih«: »Vzbujanje pozornosti. Za ta namen
                je takoj na začetku jesenske politične sezone nujen škandalozen, lahko pobalinski
                dogodek.« Melita Zajc je kot pravšnji škandal predlagala skupščinsko zahtevo za
                uvedbo posebne denarne enote v SR Sloveniji.<note place="foot" xml:id="ftn43" n="41"> SI_AS/2111, šk. 3, a. e. I/1/5, Melita Zajc,
                        Projekt dejavnosti stikov z javnostjo ZSMS do kongresa, Predlog (31. 8.
                        1989).</note></p>
            <p>Strokovnim pripravam navkljub preobrazba v stranko ni šla povsem po načrtih RK ZSMS.
                Nekaj tednov pred skrbno pripravljenim kongresom v Portorožu se je v javnosti
                pojavila opozicija znotraj ZSMS, ki se ni strinjala s transformacijo v politično
                stranko. ZSMS so v letu 1989 pretresala nesoglasja med tremi ljubljanskimi centri
                organizacije: med republiškim vodstvom (zagovorniki transformacije v stranko),
                mestno konferenco ZSMS (zagovorniki mladinskih interesov, blizu »partiji«) in
                ljubljansko univerzitetno konferenco (nepredvidljivost, blizu Slovenski demokratski
                zvezi in Slovenski socialni demokratski zvezi Slovenije). Tokrat se je opozicija
                izoblikovala v Titovem Velenju oziroma v OK ZSMS Velenje. Velenjski oporečniki so
                ustanovili Iniciativni odbor združene opozicije in skušali pritegniti somišljenike
                iz drugih krajev republike. Opozicija se je zavzemala za to, da se ZSMS preimenuje v
                Zvezo slovenske mladine, v kateri bi bilo članstvo prostovoljno in omejeno na
                zgornjo starostno mejo 35 let. V to organizacijo naj bi se vključevala mladinska
                združenja, ki bi se zavzemala za prave mladinske potrebe. Opozicija je še obtožila
                republiško vodstvo, da si poskuša s preoblikovanjem v stranko prilastiti finančni in
                politični kapital organizacije. Kot so ugotovili pri <hi rend="italic">Mladini</hi>,
                niso velenjski opozicionalci napisali »nič razumljivega« o tem, kaj naj bi ZSM bila:
                DPO, stranka, sindikat ali morebiti vse skupaj.<note place="foot" xml:id="ftn44" n="42"> Miran Lesjak, »13. portoroški plenum,« <hi rend="italic">Mladina</hi>, 3. 11. 1989, 19.</note></p>
            <p><hi rend="italic">Mladinini</hi> komentatorji so odkrito podpirali republiško vodstvo
                na poti v politično samostojnost organizacije. Upore v »provinci« so povezovali z
                dejstvom, da novi statut ZSMS v veliki meri odpravlja ZSMS-jevsko birokracijo, česar
                naj bi se lokalni šefi ZSMS še zlasti bali. Poleg tega odprava zgornje starostne
                meje povečuje konkurenco za vodstvene položaje. Miran Lesjak je ugotavljal, da ima
                13. kongres velike težave z 12. kongresom v Krškem. Sklepi tega kongresa so
                sprovocirali politiko in ustoličili frontnost kot temeljno načelo. Če hoče po
                štiriletnih bojih ZSMS prevzeti politično oblast, trdi Lesjak, mora radikalno
                spremeniti svojo strukturo.<note place="foot" xml:id="ftn45" n="43"> Ibid.</note> Vlado Miheljak je bil še bolj
                neposreden: miren prehod iz totalitarizma je mogoč samo takrat, ko se znotraj
                oblastnega bloka izoblikuje radikalna frakcija, ki formalno-legalno razbija
                monopolistično oblast. Na ta način bi nastal tretji blok kot alternativa boljševiški
                tradiciji in militantnemu antikomunizmu. Perspektiva ZSMS je jasna: brez kakršnih
                koli pridržkov se mora razglasiti za stranko in se kot prva družbenopolitična
                organizacija odpovedati samoumevnim oblastnim privilegijem.<note place="foot" xml:id="ftn46" n="44"> Vlado Miheljak, »Madžarizacija
                        ZSMS,« <hi rend="italic">Mladina</hi>, 3. 11. 1989, 21.</note></p>
            <p>Trinajsti kongres ZSMS v Portorožu je v slovenskem zgodovinopisju znan po Školčevi
                izjavi o »realni možnosti« zmage ZSMS na volitvah 1990, kar je še zlasti zabavalo
                povabljene funkcionarje ZKS in SZDL. Če upoštevamo predzgodovino razvoja ZSMS v letu
                1989, pa Školčeva izjava ne deluje presenetljivo, ampak je zgolj logično
                nadaljevanje programa <hi rend="italic">Boj za oblast</hi>. Samozavestne izjave,
                preimenovanje ZSMS v »Za Svobodo Mislečega Sveta«, geslo »Dost’ mam«, bogat
                spremljevalni program, vse to si lahko razlagamo kot pravi začetek predvolilne
                kampanje (še pred veljavno volilno zakonodajo).<note place="foot" xml:id="ftn47" n="45"> Vurnik, <hi rend="italic">Med Marxom in
                            punkom</hi>, 158. Več o kongresu in družabni kroniki kongresa: »Enoten
                        cilj ZSMS je pluralističen sistem parlamentarne demokracije,« <hi rend="italic">Delo</hi>, 6. 11. 1989, 3.</note> Vendar razmerje z
                »mladinskostjo« ni bilo tako preprosto rešljivo. Mladinske komponente ZSMS ni mogla
                preprosto odvreči. Gotovo ni brez pomena, da sta bili obe večji spremembi v predlogu
                statuta (v primerjavi s stanjem 8. 5. 1989) povezani s problemi mladine. Prvo lahko
                vidimo kot koncesijo zagovornikom mladinskih interesov. Prvotnemu osnutku statuta so
                dodali del, da je ZSMS vendarle »del mladinskega političnega gibanja«. Druga
                sprememba pa je šla v nasprotno smer. Statutu so dodali člen, po katerem se ukinjata
                mariborski in ljubljanski univerzitetni organizaciji ZSMS, pravni naslednici pa
                bosta študentski organizaciji na obeh univerzah.<note place="foot" xml:id="ftn48" n="46"> »Novi statut ZSMS,« <hi rend="italic">Javna
                            tribuna</hi>, november 1989, 5.</note> S tem dejanjem naj bi
                pretrgali »vezi s sedemdesetimi«, ko je bila »nasilno« ustanovljena enotna mladinska
                organizacija.</p>
            <p>ZSMS je v Portorožu postala samostojna politična organizacija, ki je napovedala boj
                za oblast na večstrankarskih volitvah. Kljub temu se je vodstvo še vedno izogibalo
                uporabi izraza stranka. Predsednik RK ZSMS Jožef Školč je na začetku zaključne
                razprave v Portorožu pojasnil, da bi bila »ozka političnost za ZSMS korak nazaj«. Če
                bi v statut zapisali določbo o strogi politični organizaciji, bi se bistveno
                zmanjšale ustvarjalne možnosti ZSMS, ki jih ima skozi celo vrsto družbenih akcij.
                »Prihodnost ZSMS je v nekakšni transstrankarski organizaciji,« je bil nejasen Školč,
                »ki ji bo tuja vsakršna ekskluzivnost.«<note place="foot" xml:id="ftn49" n="47"> Veso Stojanov, »ZSMS: parlamentarna demokracija in
                        trg,« <hi rend="italic">Delo</hi>, 6. 11. 1989, 1.</note> Stranka,
                gibanje ali »nadstranka«? V <hi rend="italic">Delu</hi> so (najbrž nekoliko
                ironično) pod fotografijo s kongresa novo ZSMS opisali takole: »Odslej je ZSMS
                samostojna politična organizacija, stranka, pa tudi družbena, nadstrankarska
                    organizacija.«<note place="foot" xml:id="ftn50" n="48">
                        »Dost mam,« <hi rend="italic">Delo</hi>, 6. 11. 1989, 3.</note>
            </p>
            <p>Delov komentator Veso Stojanov na novo ZSMS-jevsko hibridnost ni gledal z
                naklonjenostjo. Po njegovem mnenju je ZSMS zamudila priložnost, da bi se prelevila v
                moderno stranko. »Vendar jim to zaradi prehudega odpora enega dela dosedanjega
                članstva in nekaterih občinskih organizacij ni v celoti uspelo.« Stojanova je še
                zlasti motila opredelitev ZSMS kot mladinskega gibanja in družbene organizacije.
                Frontnost ZSMS, ki je v preteklih letih delovala pozitivno, je v pogojih strankarske
                demokracije povsem odveč. Čeprav se je približala okvirom moderne politične stranke,
                ZSMS ostaja družbenopolitična krovna organizacija. Po mnenju novinarja vključevanje
                širokega spektra društev ne sodi v politično organizacijo, saj otopi ost političnega
                    delovanja.<note place="foot" xml:id="ftn51" n="49"> Veso
                        Stojanov, »Igra se nadaljuje,« <hi rend="italic">Delo</hi>, 8. 11. 1989,
                        9.</note></p>
            <p><hi rend="italic">Mladina</hi> je zapisala, da kongres ni bil ustanovni zbor stranke,
                ampak neuspelo družabno srečanje z naslovom »Brojke i slova«. Udeleženci kongresa so
                brez velikega smisla premetavali črke in številke. Statut ZSMS je samo od boga dan
                bonton, ZSMS bi lahko prav tako izvolila statut društva nabiralcev jurčkov, pa bi
                lahko z enako mero gotovosti računala na zmago na volitvah. Sploh pa bi si lahko
                portoroški kongres prihranila za čas, »ko bi zmogla najprej sebi in potem še
                volilcem dopovedati, kaj ZSMS v resnici je«. Če bi se preoblikovanja v stranko
                lotili resno, bi morali narediti vsaj troje: izvoliti bi morali novo vodstvo (lahko
                tudi v isti sestavi), takoj bi se morali odpovedati vzporednem članstvu v ZKS,
                kriterije za določitev strankinega kolektivnega članstva pa bi moral določati
                    kongres.<note place="foot" xml:id="ftn52" n="50"> Majda
                        Vrhovnik, »ZSMS – Brojke i slova,« <hi rend="italic">Mladina</hi>, 10. 11.
                        1989, 15.</note> »Mladinci se napihujejo, da jih bo zdaj zdaj razneslo
                od napuha,« je bil kritičen Mile Šetinc, »svojo pompozno preobrazbo v stranko pa so
                končali s portoroško komedijo, ko so se oklicali za združbo mislečih, v vsem drugem
                pa ostali to, kar so bili (hibrid med partijskim podmladkom, mladinskim sindikatom
                in opozicijsko frakcijo).«<note place="foot" xml:id="ftn53" n="51"> Mile Šetinc, »Slovenci pred volitvami, Iluzije o
                        združeni opoziciji,« <hi rend="italic">Mladina</hi>, 17. 11. 1989, 19.
                    </note></p>
            <p>ZSMS se je 12. januarja 1990 vpisala v register političnih organizacij pri
                sekretariatu za občo upravo občine Ljubljana Center pod zaporedno številko ena.
                Dvomov ni bilo več: ZSMS je uradno postala politična stranka.<note place="foot" xml:id="ftn54" n="52"> Vurnik, <hi rend="italic">Med
                            Marxom in punkom</hi>, 194.</note> A rep stare DPO se je vlekel za
                njimi še daleč v predvolilno kampanjo in še dlje. Proti koncu januarja 1990 so
                začeli izganjati člane ZKS iz svojih vrst (oziroma članstvo ZKS iz članov ZSMS). Po
                pisanju <hi rend="italic">Mladine</hi> naj bi člani predsedstva RK ZSMS januarja
                1990 že izstopili iz ZKS.<note place="foot" xml:id="ftn55" n="53"> Pavel Gregorc, »Trojna smrt ZSMS,« <hi rend="italic">Mladina</hi>, 19. 1. 1990, 17.</note> ZSMS je kot stranka v tej
                fazi potrebovala trdnejšo ideologijo – splošno priseganje na odprtost in pluralnost
                v razmerah ostrega predvolilnega boja ni zadostovalo. Na pomoč je priskočil Slavoj
                Žižek, ki je 2. februarja v <hi rend="italic">Mladini</hi> ponudil ZSMS svojo
                verzijo liberalizma. Žižek je ugotovil, da ZSMS že nekaj časa zastopa liberalno držo
                (nova družbena gibanja, civilna družba, marginalne zahteve), zato je predlagal, da
                se še pred volitvami preimenuje v Liberalno stranko Slovenije.<note place="foot" xml:id="ftn56" n="54"> Slavoj Žižek, »ZSMS je Liberalna
                        stranka Slovenije,« <hi rend="italic">Mladina</hi>, 2. 2. 1990,
                    17.</note>
            </p>
            <p>Že naslednja številka <hi rend="italic">Mladine</hi> je imela na naslovnici prečrtano
                igralno kocko in napis »ZSMS – liberalna stranka«. Odkrito prevzemanje liberalne
                etikete je potekalo vzporedno s predstavitvijo kandidatov »tretjega bloka«, ki pa
                niso prihajali zgolj iz nekdanjih mladinskih vrst. Jožef Školč je pojasnil, da je v
                temelju programa ZSMS državljan s svojimi svoboščinami in pravico do izbire.
                »Program in naša stališča do določenih vprašanj kažejo, da lahko prevzamemo začasno
                ime ZSMS – liberalna stranka, pri čemer lahko to drugo beremo tudi kot
                    podnaslov.«<note place="foot" xml:id="ftn57" n="55">
                        Miran Lesjak, »120 kandidatov tretjega bloka,« <hi rend="italic">Mladina</hi>, 9. 2. 1990, 17. </note> Ta »podnaslov« pa se je v
                uradnih evidencah pojavil šele 22. marca 1990,<note place="foot" xml:id="ftn58" n="56"> SI_AS/2111, šk. 5, a. e. I/1/13, Dopis z dne 25.
                        junija 1990. </note> čeprav je stranka ime v predvolilnem boju
                uporabljala že več kot mesec dni. Ime liberalna stranka je burilo duhove tudi v času
                po volitvah 1990.<note place="foot" xml:id="ftn59" n="57">
                        Poleti 1990 je izbruhnil sodni spor za ime Liberalna stranka. Slovenska
                        obrtniška stranka je sprožila postopek za izbris dela imena ZSMS – liberalna
                        stranka, saj se je pod imenom Liberalna stranka 15. 6. 1990 vpisala v
                        register političnih strank. Gl. pritožbo v: SI_AS/2111, šk. 5, a. e.
                        I/1/13.</note></p>
            <p>ZSMS – liberalna stranka je na volitvah 1990 nastopila samostojno. Prvotni načrti o
                »tretjem bloku« (skupaj z Zelenimi Slovenije in Zvezo slovenske kmečke mladine, ki
                je nastala v »inkubatorju« ZSMS) se niso uresničili. Kandidat ZSMS – LS za
                predsednika Predsedstva RS Marko Demšar je dobil zgolj 10,4 odstotka glasov. Prav
                tako niso bili uspešni kandidati za Predsedstvo RS (Alojz Križman, Bogdan Oblak -
                Hamurabi in Slavoj Žižek). Znatno bolje se je stranka odrezala na volitvah v
                Družbenopolitični zbor (DPZ), kjer je ZSMS – LS pridobila zaupanje 14,49 odstotka
                volilcev in si pridobila 12 delegatskih mest v osemdesetčlanski zbornici DPZ. ZSMS –
                LS je kot posamezna stranka dosegla drugi rezultat, takoj za prenovljenimi
                komunisti. Potem ko so razgovori o sodelovanju z Demosom propadli in ko se je 16.
                maja konstituirala nova Vlada RS, se je ZSMS – LS »po dolgih letih neformalne
                opozicije« znašla v pravi, parlamentarni opoziciji.<note place="foot" xml:id="ftn60" n="58"> Vurnik, <hi rend="italic">Med Marxom in
                            punkom</hi>, 198.</note></p></div>
            <div>
                <head>Namesto zaključka: vprašanja</head>
            <p>Kratka organizacijska zgodovina ZSMS v letih 1989–90 se ni odvijala v ravni črti
                proti politični stranki. Paradoksalno je, da je ZSMS lahko postala stranka samo
                tako, da vsaj malo »ni želela biti stranka« oziroma da je želela »biti več kot
                stranka«. Na 13. kongresu ZSMS je bila poleg transformacije v demokratično stranko
                pomembna tudi določena mera homogenosti. Homogenost pa si je vodstvo zagotovilo s
                sprejemanjem družbenosti, mladinskosti in nejasnim nadstrankarstvom. Deklarirana
                frontnost je torej pomagala vodstvu pri konstrukciji politične stranke. Zakaj bi se
                naslednica DPO ZSMS kot stranka v parlamentarni demokraciji odpovedala uveljavljenim
                mladinskim dejavnostim, ki posredno koristijo strankarski stvari? Videli smo, da je
                vodstvo ZSMS uporabljalo dosežke družboslovnih znanosti in metode odnosov z
                javnostjo. Dejstvo je, da so se dobro zavedali pomena kontinuitete za politično
                delovanje v prihodnosti.</p>
            <p>Mogoče pa očitna ambivalentnost organizacije ni bila ostanek starega samoupravnega
                socializma, kot so si razlagali sočasni komentatorji. Mogoče je bilo ZSMS-jevsko
                »nadstrankarstvo v stranki« več kot moderno, celo postmoderno. Z zgodovinske
                distance (brez sprejemanja historičnih nujnosti) lahko trdimo najmanj to, da je bilo
                uspešno. Liberalno demokratska stranka oz. Liberalna demokracija Slovenije je bila
                več kot desetletje najbolj uspešna politična stranka v državi. Bi bila organizacija
                tako uspešna, če ne bi imela »frontovske« tradicije vsrkavanja različnih ljudi,
                pogledov, slogov in iniciativ? Tega ne moremo vedeti, lahko pa bi tvegali
                interpretacijo, da je neka vrsta frontnosti v organizaciji obstajala vsaj do srede
                prvega desetletja 21. stoletja. Ne nazadnje je Liberalna demokracija Slovenije
                nastala 12. marca 1994 z združitvijo LDS, Demokratske stranke Slovenije,
                Socialistične stranke Slovenije in Zelenih – Ekološko socialne stranke.<note place="foot" xml:id="ftn61" n="59"> Martin Ivanič,
                        »Liberalna demokracija Slovenije,« v: <hi rend="italic">Enciklopedija
                            Slovenije, knjiga 16 (Dodatek)</hi> (Ljubljana: Mladinska knjiga, 2002),
                        121.</note> Če pogledamo z vidika kontinuitet, so se z naslednico ZSMS
                spojile naslednica opozicijske zveze, naslednica frontovske SZDL in naslednica
                ekološkega gibanja pod pokroviteljstvom ZSMS. Zato je na mestu vprašanje, ali ni
                ravno frontnost tista lastnost, ki si jo delita ZSMS v osemdesetih in njena
                naslednica LDS v času vladanja po osamosvojitvi.</p></div>
            
        </body>
        <back>
            <div type="bibliography">
                <head>Viri in literatura</head>
                <list type="unordered">
                    <head>Arhivski viri:</head>
                    <item>SI_AS, Arhiv Republike Slovenije:<list>
                        <item>SI_AS/2111, Liberalna demokracija Slovenije.</item></list></item>
                </list>
                <listBibl>
                <head>Literatura: </head>
                    <bibl>Balažic, Milan. <hi rend="italic">Slovenski Berlinski zid</hi>. Ljubljana:
                        Študentska založba, 2006.</bibl>
                    <bibl>Bideleux, Robert in Ian Jeffries. <hi rend="italic">A History of Eastern
                        Europe: Crisis and Change.</hi> London in New York: Routledge, 1998.</bibl>
                    <bibl>Čepič, Zdenko. »Politična sprostitev.« V: <hi rend="italic">Slovenska novejša
                        zgodovina</hi>. <hi rend="italic">Od programa Zedinjena Slovenija do
                            mednarodnega priznanja Republike Slovenije, 1I</hi>, ur. Jasna Fischer et
                        al., 1056–69. Ljubljana: Mladinska knjiga in Inštitut za novejšo zgodovino,
                        2005.</bibl>
                    <bibl>Čepič, Zdenko. »Preoblikovanje slovenskega političnega prostora.« V: <hi rend="italic">Slovenska novejša zgodovina</hi>. <hi rend="italic">Od
                        programa Zedinjena Slovenija do mednarodnega priznanja Republike Slovenije,
                        I1</hi>, ur. Jasna Fischer et al., 1191–1200. Ljubljana: Mladinska knjiga in
                        Inštitut za novejšo zgodovino, 2005.</bibl>
                    <bibl>Čepič, Zdenko. »Volitve aprila 1990.« V: <hi rend="italic">Slovenska novejša
                        zgodovina. Od programa Zedinjena Slovenija do mednarodnega priznanja
                        Republike Slovenije, 1I</hi>, ur. Jasna Fischer et al., 1283–90. Ljubljana:
                        Mladinska knjiga in Inštitut za novejšo zgodovino, 2005.</bibl>
                    <bibl><hi rend="italic">Delo</hi>, 6. 11. 1989. »Dost mam.« </bibl>
                    <bibl><hi rend="italic">Delo</hi>, 6. 11. 1989. »Enoten cilj ZSMS je pluralističen
                        sistem parlamentarne demokracije.«</bibl>
                    <bibl>Gregorc, Pavel. »Trojna smrt ZSMS.« <hi rend="italic">Mladina</hi>, 19. 1.
                        1990.</bibl>
                    <bibl>Hyder Patterson, Patrick. »The East is Read: the End of Communism, Slovenian
                        Exceptionalism, and the Independent Journalism of Mladina.« <hi rend="italic">East European Politics &amp; Societies</hi> 14, št. 2 (2000):
                        411–59.</bibl>
                    <bibl>Ivanič, Martin. »Liberalna demokracija Slovenije.« V: <hi rend="italic">Enciklopedija Slovenije, knjiga 16 (Dodatek)</hi>, 121. Ljubljana:
                        Mladinska knjiga, 2002.</bibl>
                    <bibl>Janša, Janez. »Med transmisijo in samostojnostjo.« <hi rend="italic">Mladina</hi>, priloga <hi rend="italic">Pogledi</hi>, 20. 6. 1985.</bibl>
                    <bibl><hi rend="italic">Javna tribuna</hi>, november 1989. »Novi statut
                        ZSMS«.</bibl>
                    <bibl>Jović, Dejan. <hi rend="italic">Jugoslavija, država koja je odumrla</hi>.
                        Zagreb in Beograd: Prometej in Samizdat B92, 2003.</bibl>
                    <bibl>Kardelj, Edvard. <hi rend="italic">Smeri razvoja političnega sistema
                        socialističnega samoupravljanja</hi>. Ljubljana: ČGP Komunist, 1977.</bibl>
                    <bibl>Lesjak, Miran. »120 kandidatov tretjega bloka.« <hi rend="italic">Mladina</hi>, 9. 2. 1990.</bibl>
                    <bibl>Lesjak, Miran. »13. portoroški plenum.« <hi rend="italic">Mladina</hi>, 3. 11.
                        1989.</bibl>
                    <bibl>Lesjak, Miran. »Boj za prestiž.« <hi rend="italic">Mladina</hi>, 10. 2.
                        1989.</bibl>
                    <bibl>Lesjak, Miran. »Spori in spopadi.« <hi rend="italic">Mladina</hi>, 3. 2.
                        1989.</bibl>
                    <bibl>Lesjak, Miran. »Stranke namesto mozoljev.« <hi rend="italic">Mladina</hi>, 16.
                        6. 1989.</bibl>
                    <bibl>Lesjak, Miran. »Za demokracijo ali za oblast?.« <hi rend="italic">Mladina</hi>, 27. 1. 1989.</bibl>
                    <bibl>Lévesque, Jacques. <hi rend="italic">The Enigma of 1989. The USSR and the
                        Liberation of Eastern Europe</hi>. Berkley, Los Angeles in London:
                        University of California Press, 1997.</bibl>
                    <bibl>Lusa, Stefano. <hi rend="italic">Razkroj oblasti, Slovenski komunisti in
                        demokratizacija države</hi>. Ljubljana: Modrijan, 2012.</bibl>
                    <bibl>Mastnak, Tomaž. »Med totalitarno in liberalno demokracijo.« <hi rend="italic">Mladina</hi>, 10. 2. 1989.</bibl>
                    <bibl>Meier, Viktor. <hi rend="italic">Yugoslavia: A History of its Demise</hi>.
                        London in New York: Routledge, 1999.</bibl>
                    <bibl>Meško, Borut. »Gibanje za drugačno prihodnost.« <hi rend="italic">Mladina</hi>, 13. 1. 1989.</bibl>
                    <bibl>Miheljak, Vlado. »Madžarizacija ZSMS.« <hi rend="italic">Mladina</hi>, 3. 11.
                        1989.</bibl>
                    <bibl><hi rend="italic">Mladina</hi>, 10. 2. 1989. »Diareja.«</bibl>
                    <bibl>Ocvirk, Mojmir. »Konec demokratizacije in prehodnih obdobij.« V: <hi rend="italic">Boj za oblast</hi>, ur. Andrej Fištravec, Dragica Korade,
                        Tomaž Mastnak, Mojmir Ocvirk in Dejan Pušenjak, 43–82. Maribor: Katedra,
                        1989.</bibl>
                    <bibl>Pečauer, Marko in Darja Verbič. »Javna seja mladine in političnih zvez.« <hi rend="italic">Delo</hi>, 9. 5. 1989.</bibl>
                    <bibl>Pečauer, Marko. »Vprašanje demokracije se ne da rešiti enkrat za vselej.« <hi rend="italic">Delo</hi>, 24. 1. 1989.</bibl>
                    <bibl>Ramet, Sabrina P. <hi rend="italic">Balkan Babel: The Disintegration of
                        Yugoslavia from the Death of Tito to the Fall of Milošević</hi>. Oxford:
                        Westview Press, 2002.</bibl>
                    <bibl>Read, Rosie. »Creating reflexive volunteers? Young people's participation in
                        Czech hospital volunteer programmes.« V: <hi rend="italic">Youth and Social
                            Change in Eastern Europe and the Former Soviet Union</hi>, ur. Charles
                        Walker in Svetlana Stephenson, 29–43. New York: Routledge, 2012.</bibl>
                    <bibl>Repe, Božo. <hi rend="italic">Slovenci v osemdesetih</hi>. Ljubljana: Zveza
                        zgodovinskih društev Slovenije, 2001.</bibl>
                    <bibl>Šetinc, Franc. <hi rend="italic">Misel in delo Edvarda Kardelja</hi>.
                        Ljubljana: Prešernova družba, 1979.</bibl>
                    <bibl>Šetinc, Mile. »Slovenci pred volitvami, Iluzije o združeni opoziciji.« <hi rend="italic">Mladina</hi>, 17. 11. 1989.</bibl>
                    <bibl>Stojanov, Veso. »Igra se nadaljuje.« <hi rend="italic">Delo</hi>, 8. 11.
                        1989.</bibl>
                    <bibl>Stojanov, Veso. »ZSMS: parlamentarna demokracija in trg.« <hi rend="italic">Delo</hi>, 6. 11. 1989.</bibl>
                    <bibl>Swain, Nigel. »Negotiated Revolution in Poland and Hungary, 1989.« V: <hi rend="italic">Revolution and Resistance in Eastern Europe, Challenges to
                        Communist Rule</hi>, ur. Kevin McDermott in Matthew Stibbe, 139–56. Oxford
                        in New York: Berg, 2006, </bibl>
                    <bibl>Vladisavljević, Nebojša. <hi rend="italic">Serbia’s Antibureaucratic
                        Revolution, Milošević, the Fall of Communism and Nationalist
                        Mobilization</hi>. New York: Palgrave Macmillian, 2008.</bibl>
                    <bibl>Vrhovnik, Majda. »ZSMS – Brojke i slova.« <hi rend="italic">Mladina</hi>, 10.
                        11. 1989.</bibl>
                    <bibl>Vurnik, Blaž. »Nova družbena gibanja v objemu Zveze socialistične mladine
                        Slovenije.« V: <hi rend="italic">Slovenija – Jugoslavija, krize in reforme
                            1968/1988</hi>, ur. Zdenko Čepič, 247–364. Ljubljana: Inštitut za novejšo
                        zgodovino, 2010.</bibl>
                    <bibl>Vurnik, Blaž. <hi rend="italic">Med Marxom in punkom, Vloga Zveze
                        socialistične mladine Slovenije pri demokratizaciji Slovenije
                        1980–1990</hi>. Ljubljana: Modrijan, 2005.</bibl>
                    <bibl>Žižek, Slavoj. »Partija se s partijo izbija.« <hi rend="italic">Mladina</hi>,
                        14. 4. 1989.</bibl>
                    <bibl>Žižek, Slavoj. »ZSMS je Liberalna stranka Slovenije.« <hi rend="italic">Mladina</hi>, 2. 2. 1990.</bibl>
                </listBibl>    
            </div>
            <div type="summary" xml:lang="en">
                <docAuthor>Marko Zajc</docAuthor>
                <head>TRANSFORMATION OF THE ZSMS FROM A SOCIO-POLITICAL ORGANISATION INTO A POLITICAL
                    PARTY</head>
                <head>SUMMARY</head>
                <p>The contribution addresses a short yet important period of "intermediacy" in the
                    organisational status of the Socialist Youth League of Slovenia (hereinafter the
                    ZSMS) in 1989 and in the beginning of 1990. The author takes into consideration the
                    representations in the media (Mladina and Delo) with regard to the organisational
                    issues of this youth organisation, which assumed an "active stance" in the months
                    following the apprehension of "the Four" (in the summer of 1988) and thus became
                    openly oppositional, even though it remained within the functional structure of the
                    socio-political organisations. In the next phase the author analyses the results of
                    the 13<hi rend="superscript">th</hi> Congress of the ZSMS, where the organisation
                    with its old name, unclear organisation and even more vague contents, decided to
                    take part in the struggle for power. In 1988/89 the ZSMS leadership rose to the top
                    of this youth socio-political organisation's structure. The leadership knew that
                    this organisation was outdated, but was nevertheless unable to renounce it. The old
                    structure in the framework of the dissolving workers' self-management and delegate
                    system did not merely allow the leadership to survive, but also represented the
                    foundation for the new activities in the field of democracy and business. A short
                    organisational history of the ZSMS in 1989 and 1990 shows that this organisation did
                    not follow a straight line of transformation into a political party. At its 13<hi rend="superscript">th</hi> Congress in Portorož, the ZSMS became an independent
                    political organisation and announced it would participate in the multiparty
                    elections. Nonetheless, the leadership still avoided calling this organisation a
                    party. It is a sort of a paradox that the ZSMS could only become a party by at least
                    partially "not wanting to be a party" or by "wanting to be more than a party". At
                    the Congress a certain amount of homogeneity was important as well, apart from the
                    transformation into a democratic party. The leadership ensured this homogeneity by
                    accepting that the ZSMS was a social and youth organisation with an unclear
                    supra-party position. The declared "front" nature (the merging of various interests)
                    thus helped the leadership construct a political party. For more than a decade, the
                    successor of the ZSMS – the Liberal Democrats of Slovenia (LDS, after 1994 the
                    Liberal Democracy of Slovenia) – was the most important political party in Slovenia.
                    The author concludes the article with the realisation that the "merging of various
                    interests" was the main characteristic of the ZSMS/LDS, also in the period of party
                    pluralism.</p></div>
        </back>
    </text>
</TEI>