<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Boris Mlakar – sedemdesetletnik</title>
                <author>
                    <name>
                        <forename>Vida</forename>
                        <surname>Deželak - Barič</surname>
                    </name>
                </author>
            </titleStmt>
            <editionStmt>
                <edition><date>2017-05-25</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/227</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">57</biblScope>
                <biblScope unit="issue">1</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2017-05-26</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Vida Deželak Barič</docAuthor>
        </front>
        <body>
            <figure>
                <graphic url="slika1.jpg" height="350px"/>
            </figure>  
            <p> Kolego znanstvenega svetnika dr. Borisa Mlakarja poznamo kot zavzetega raziskovalca
                predvsem zgodovine domobranstva na Slovenskem, čeprav je nabor njegovih
                raziskovalnih tem precej širši. Kolegi in prijatelji ga doživljamo nekako žlahtno
                protislovno. Je izrazit individualist, človek široke razgledanosti, zazrt v svoje
                raziskovalno delo. Na drugi strani nastopa njegova prijazna človeška podoba, zaradi
                katere je stanovskim kolegom in sodelavcem vselej pripravljen pomagati z nasveti in
                posredovanjem podatkov, se sprostiti v njihovi družbi, jih razveseliti z iskrivimi,
                včasih nekoliko ironičnimi domislicami, ki odražajo filozofijo distance do stvari in
                njihovega relativiziranja.</p>
            <p>Čeprav smo o Borisu nekaj že zapisali ob njegovem predhodnem jubileju, se na tem
                mestu pač ni mogoče izogniti določenim ponovitvam z njegove življenjske in poklicne
                poti. Rodil se je 14. novembra 1947 v Cerknem, po osnovni šoli v rojstnem kraju je
                obiskoval gimnazijo v Idriji, poimenovani po znamenitem slovenskem matematiku Juriju
                Vegi. Na Filozofski fakulteti ljubljanske univerze je leta 1972 diplomiral iz
                zgodovine in sociologije. Po diplomi se je zaposlil na takratnem Inštitutu za
                zgodovino delavskega gibanja, današnjem Inštitutu za novejšo zgodovino, kjer je
                ostal vse do upokojitve. Po prihodu na inštitut je krajši čas delal kot arhivist na
                gradivu protikomunističnega tabora med drugo svetovno vojno, nato pa je prešel v
                raziskovalni oddelek, zadolžen za proučevanje istega obdobja, in skozi raziskovalna
                leta uveljavil zanj značilen pogled na zgodovino, ki jo motri z različnih ravni –
                krajevne oziroma mikro, pokrajinske in vseslovenske ravni ter primerjalnih študij
                zgodovinskega razvoja na Slovenskem z razvojem v širšem evropskem prostoru.</p>
            <p>Njegovo temeljno raziskovalno polje je dolga leta bilo proučevanje kompleksnega
                fenomena domobranstva na Slovenskem, kjer je oral ledino. S tega področja je leta
                1977 magistriral, rezultat pa je monografija <hi rend="italic">Domobranstvo na
                    Primorskem (1943–1945)</hi> (Ljubljana 1982), za katero je prejel Kajuhovo
                nagrado. V njej obravnava protipartizansko in protikomunistično vojaško formacijo,
                ki je delovala pod imenom Slovenski narodni varnostni zbor, nastalo po volji
                nemškega okupatorja in spodbudah protikomunističnega tabora v Ljubljanski pokrajini.
                Primorsko domobranstvo je v primerjavi z Ljubljansko pokrajino ostajalo ves čas
                sorazmerno šibko, kar Mlakar razlaga s specifičnim primorskim zgodovinskim razvojem,
                pogojenim predvsem z usodo te pokrajine po prvi svetovni vojni, zaradi česar so
                tamkajšnji Slovenci zlasti od leta 1943 dalje množično podpirali Osvobodilno fronto
                in partizanstvo. Med Mlakarjeve temeljne ugotovitve sodi ocena o vojaški
                neučinkovitosti oziroma nepomembnosti primorskega domobranstva, večja pa je bila
                njegova vloga na propagandnem in kulturnem področju. </p>
            <p>V času doktorskega študija se je osredinil na proučevanje središčne tematike z
                omenjenega raziskovalnega področja, tj. na raziskovanje Slovenskega domobranstva v
                Ljubljanski pokrajini, ki je sčasoma postalo resen nasprotnik partizanskim enotam in
                Osvobodilni fronti. Doktoriral je leta 1999, doktorsko nalogo pa je objavil v
                monumentalni in kot rezultat dolgoletnega in vztrajnega raziskovanja nadrobno
                dokumentirani monografiji <hi rend="italic">Slovensko domobranstvo 1943–1945:
                    Ustanovitev, organizacija, idejno ozadje</hi> (Ljubljana 2003). Obe monografiji
                ostajata temeljni za spoznavanje tega zgodovinskega pojava in sodita med standardni
                in pogosto citirani deli o zadevni tematiki. Zlasti druga, ki podrobno razčlenjuje
                nekatera vprašanja, povezana z naslovno temo, in odpira številna temeljna vprašanja
                iz zgodovine slovenskega naroda v času okupacije, je bila težko pričakovana ter
                glede na tematiko vznemirljiva, saj je posegla v razgreto ozračje strokovne in širše
                javnosti glede obravnave vprašanj in interpretacije kolaboracije, državljanske
                vojne, mogočih opredelitvenih izbir tega tabora, razmerja med narodnoosvobodilnim
                bojem in revolucijo oziroma njunega vzajemnega (ne)subsumiranja, narodnega
                izdajstva, domobranske prisege in podobnega, skratka tega, kdo je bil na »pravi«
                strani zgodovine. Z njo si je avtor prizadeval premakniti do tedaj prevladujoče
                težišče pogledov na domobranstvo kot stigmatizirano obliko izdajstva k stvarnemu
                zgodovinskemu prikazu, v katerem je skozi dokumente in druge vire dopuščena govorica
                tudi subjektu, ki je predmet obravnave, da spoznamo tudi njegova stališča, motive,
                ki so narekovali njegove opredelitve in konkretna dejanja. </p>
            <p>Navedeni monografiji, ki v določeni meri nosita pečat dveh različnih idejnopolitičnih
                razmer, v katerih sta nastajali, sta povedni s širšega zgodovinopisnega stališča,
                saj govorita o poti, ki jo je zgodovinopisje v razčlembi in interpretaciji bližnje
                preteklosti prehodilo pred in po demokratičnih spremembah v Sloveniji. Kajti delo
                zgodovinarja poteka v konkretnem družbenem okolju, ki ga bolj ali manj opredeljuje.
                Dokaz za to so zgodovinski prelomi, ki postavijo novo ogledalo že dogodeni
                preteklosti in tudi zgodovinarju. V novejši zgodovini tak prelom predstavljata
                demokratizacija in osamosvojitev Slovenije, svojevrstni »davek« v zvezi s tem pa je
                plačala predvsem takratna srednja generacija, ki se je do omenjenega preloma že
                uveljavila z določenimi raziskovalnimi rezultati, potem pa se je soočila z izzivom,
                da jih ponovno preveri, dopolni ali korigira, torej revidira (ali pa tudi ne), pri
                čemer izraz revizija naj ne bi nujno imel vprašljive konotacije, ampak naj bi
                predstavljal predvsem nujen raziskovalni postopek s pridobivanjem novih dejstev in
                dokumentov, ponovnim razčlenjevanjem že znanih dokumentov, kar lahko privede tudi do
                nabora novih interpretacij. Tako nekako delo zgodovinarja razume kolega Mlakar, kar
                je večkrat poudarjal še zlasti v omenjenem dinamičnem prelomnem obdobju, ko se je v
                strokovni in širši javnosti tudi sam polno angažiral z odpiranjem vprašanj, ki so v
                osnovi zadevala značaj druge svetovne vojne na Slovenskem. Tozadevno je odpiral
                vprašanja interpretacije posameznih dogodkov in procesov ter t. i. tabu tem, kar je
                posledično zadevalo temeljno vprašanje terminologije, njene jasne vsebinske
                opredelitve, umeščene v konkretne razmere, in težnje po izogibanju poenostavitvam.
                Odpiral je vprašanja okupacije, kolaboracije, narodnoosvobodilnega boja, revolucije,
                protirevolucije, državljanske vojne, zločinov, narodnega izdajstva, strategije in
                taktike upora ali pa preživetja v okupacijskih razmerah s čim manj žrtvami. Njegovo
                angažiranost izkazuje anketa, ki jo je vodil leta 1990 v okviru revije <hi
                    rend="italic">Borec</hi>, v kateri so bila poudarjena nekatera ključna vprašanja
                s ciljem spodbuditve širše razprave. S skupino zgodovinarjev je kot zunanji
                strokovni sodelavec sodeloval pri delu parlamentarne <hi rend="italic">Preiskovalne
                    komisije o raziskovanju povojnih pobojev, pravno dvomljivih procesov in drugih
                    tovrstnih nepravilnosti</hi>, ki je začela z delom leta 1993 (t. i. Pučnikova
                komisija); kot je znano, komisija, sestavljena iz predstavnikov vseh političnih
                strank, zaradi različnih pogledov članov na našo preteklost svojega dela ni
                dokončala. </p>
            <p>Opazno ga je vznemirjalo vprašanje objektivne zgodovinske resnice, vendar stoji za
                realističnim spoznanjem, da je človeku ni dano celostno spoznati zaradi njene
                kompleksnosti. Da bi dosegel ta ideal, bi npr. o nekem dogodku moral zbrati prav vse
                informacije o vsem, kar se je zgodilo, ocenjevalec oziroma raziskovalec pa bi moral
                biti do predmeta popolnoma nevtralen in ne bi smel imeti predhodnega mnenja in
                znanja. Kot se je duhovito izrazil, bi prvemu kriteriju lahko zadostil le bog,
                drugemu pa kakšno zunajzemeljsko bitje. Zato po njegovem obstajajo le subjektivne
                resnice, ki se z zgodovinsko distanco združujejo v smeri ene, osredotočene na bistvo
                pojava. Takšen pogled po svoje pojasnjuje Mlakarjevo držo v diskusijah, v katerih
                nastopa umirjeno z argumenti in mu je vehemenca tuja, zato se tudi nerad odziva na
                zaostrene polemike kolegov; kot pravi v govorici domačih krajev, mu to »s čisto
                človeškega vidika ne znese«.</p>
            <p>V obdobju, ko je novejša zgodovina postala nekako privlačna in so zgodovinarji veliko
                bolj na udaru kritike, se je v presečišču teh znašel tudi kolega Mlakar. Zlasti s
                knjigo o Slovenskem domobranstvu je izzval številne javne odzive. V ospredje sta
                bila postavljena pojma kolaboracije in narodnega izdajstva. Sam se pridružuje
                pogledom, po katerih je dovoljeno in moralno dopustno tisto sodelovanje z
                okupatorjem, ki je nujno za preživetje. Ostalo ravnanje, ki seže čez to, naj bi bilo
                nedopustna kolaboracija, in če gre pri tem za prostovoljno in materialno podporo
                vojnim ciljem okupatorja, tudi narodno izdajstvo. Drugo vprašanje pa je, kako
                posamezni zgodovinarji ocenjujejo določene konkretne elemente in oblike
                kolaboracije, razmere, okoliščine, v katerih pride do kolaboracije, in kakšen pomen
                jim pripisujejo, pri čemer sam meni, da sta v slovenskem primeru ključno vlogo
                odigrala partizansko/partijsko nasilje in perspektiva revolucionarnega prevzema
                oblasti. Ker je po njegovem v slovenskem primeru šlo za odziv na komunizem in
                revolucionarno perspektivo, za samoobrambno akcijo v ožjem in širšem smislu, je
                raziskovalno pozornost posvečal tudi vprašanju značaja in vloge komunistične
                partije. </p>
            <p>Njegovi raziskovalni rezultati in spoznanja so vpeti v monografsko znanstveno
                poročilo <hi rend="italic">Ključne značilnosti slovenske politike v letih
                    1929–1955</hi>, ki jo je leta 1995 pripravila skupina avtorjev na pobudo
                Državnega zbora Republike Slovenije. Predvsem pa so vpeti v pomembno sintetično
                zasnovano inštitutsko monografijo <hi rend="italic">Slovenska novejša zgodovina: od
                    programa Zedinjena Slovenija do mednarodnega priznanja Republike Slovenije
                    1848–1992</hi>, kjer Mlakar nastopa kot avtor številnih poglavij.</p>
            <p>Ob temeljnem raziskovalnem delu na področju proučevanja protikomunističnega tabora je
                Mlakar raziskovalno posegel tudi na odporniško stran. Je avtor samostojne
                publikacije <hi rend="italic">Pohod 30. divizije NOV in POJ v Beneško Slovenijo</hi>
                (Ljubljana 1984), ki je bil izveden v začetku leta 1944 z nalogo spodbuditi
                odporniško gibanje in mobilizacijo v partizansko vojsko tudi med Beneškimi Slovenci
                in širše na zahodnem robu nacionalnega prostora. Zahteven pohod je z vojaškega in
                taktičnega vidika ocenil kot uspešen, enako tudi s politično propagandnega vidika,
                saj je pričal o aktivnosti partizanov prav na meji slovenskega narodnostnega
                prostora, s tem prispeval k dvigu narodnostne zavesti tamkajšnjega prebivalstva,
                njegovega postopnega, vse bolj množičnega vključevanja v odporništvo, pomenil pa je
                tudi spodbudo furlanskemu odporniškemu gibanju.</p>
            <p>V naslednji monografiji <hi rend="italic">Tragedija v Cerknem pozimi 1944</hi>
                (Gorica 2000) je s sebi lastno natančnostjo razčlenil tragične dogodke v Cerknem
                konec januarja in prve dni februarja 1944, ki sta jih povzročila nemški napad na
                partijsko šolo 27. januarja 1944 in usmrtitev skupine domačinov, ki so jih
                partizanske oblasti obtožile izdaje partijske šole in jim pripisale krivdo za žrtve
                med njenimi slušatelji. Tragedija v dveh dejanjih je terjala 64 človeških življenj
                in se je globoko vtisnila v zgodovinski spomin še zlasti Cerkljanov, Mlakar pa se je
                s študijo kot zgodovinar oddolžil rojstnemu kraju. V njej si je za temeljni nalogi
                postavil preizkus teze o izdajstvu in z njim povezanim nemškim napadom na šolo ter
                iskanje odgovora na vprašanje, ali so partizanske oblasti kaznovale domačine, ki so
                dejansko zakrivili izdajo, ali pa gre za nedolžne žrtve in zločin. Mlakar ovrže
                trditve o izdaji partijske šole, odprto pa pušča vprašanje osebne odgovornosti v
                partizanskem oziroma partijskem vodstvu glede odločitve o usmrtitvi nedolžnih
                domačinov. Z omenjeno študijo je potrdil, kako pomembno je za celostno razumevanje
                preteklosti poznavanje razmer na lokalni ravni, kjer pridejo do izraza odgovornost
                in odločitve posameznika, medosebni odnosi, dejavnik slučajnosti in podobno, česar
                pri splošnih zgodovinopisnih študijah običajno ni mogoče upoštevati in marsikdaj
                tudi ne zaznati.</p>
            <p>Njegov smisel oziroma potreba po študiju konkretnih primerov prihaja do izraza tudi v
                obravnavi vlog posameznih oseb, ki nasproti poenostavitvam kristalizirajo večplastno
                podobo posameznih političnih taborov, osvetljujejo idejnopolitične opredelitve
                posameznika in vzgibe na tej poti, njegov vpliv na okolico in obratno. Obravnaval
                jih je bolj ali manj celovito ali z izbranega zornega kota. Omenimo naj razprave o
                Leonu Rupniku, Stanku Kocipru, dr. Gregoriju Rožmanu, dr. Lambertu Ehlichu, dr.
                Marku Natlačenu, Narteju Velikonji, dr. Joži Lovrenčiču, dr. Lojzetu Udetu, Alojziju
                Novaku, Cirilu Kosmaču itd. </p>
            <p>Mlakar pa je bil tudi pobudnik ideje, da Inštitut za novejšo zgodovino opravi
                celostno raziskavo o smrtnih žrtvah na Slovenskem med drugo svetovno vojno in zaradi
                nje po zgledu raziskave, ki jo je opravil italijanski inštitut iz Vidma za območje
                Furlanije Julijske krajine, ker je sodil, da je takšna raziskava nujna za bolj
                zanesljivo razbiranje značaja druge svetovne na Slovenskem. Kot je znano, je vodstvo
                inštituta njegovo pobudo sprejelo in izvedena je bila široko odmevna raziskava o
                smrtnih žrtvah, v kateri je Mlakar tvorno sodeloval, na to temo pa je napisal tudi
                več razprav, v katerih je razčlenjeval spiralni krog oziroma dinamiko nasilja med
                Slovenci, ki je imelo za posledico smrtne žrtve. Opravil je tudi primerjave z
                nekaterimi evropskimi državami in ugotovil, da relativno ali celo absolutno število
                smrtnih žrtev povojnega obračuna v Sloveniji daleč presega tiste v posameznih
                deželah zahodne Evrope. </p>
            <p>Raziskovalno delo Borisa Mlakarja odlikuje prizadevanje, da o vsaki obravnavani
                tematiki zbere čim več dostopnega gradiva, od arhivskih dokumentov, literature,
                časopisnih poročil do ustnih virov. Kot raziskovalec, ki se drži temeljne
                zgodovinopisne metode, tj. dela na virih, je za kritično objavo pripravil <hi
                    rend="italic">Črniško kroniko</hi> (Gorica 1992), ki jo je zapisoval tamkajšnji
                župnik Alojzij Novak in pretežno zadeva čas druge svetovne vojne, in članke ter
                pisma pravnika dr. Lojzeta Udeta pod pomenljivim naslovom <hi rend="italic">Moje
                    mnenje o položaju</hi> (Ljubljana 1994), prav tako iz obdobja druge svetovne
                vojne. Sodeloval je tudi pri širše zastavljenih projektih objavljanja virov, ki pa
                niso bili rojeni pod srečno zvezdo in niso doživeli finalizacije oziroma objave
                (zbrana dela Edvarda Kardelja in zbirka dokumentov slovenske protirevolucije;
                slednjega je tudi vodil in bil kasneje deležen očitkov nekaterih kolegov zaradi
                nedokončanega dela, na kar je bil prisiljen večkrat javno in argumentirano
                odgovarjati ter usodo projekta pojasnjevati z objektivnimi razlogi).</p>
            <p>Naslednje Mlakarjevo raziskovalno polje je zgodovina tistega dela slovenskega naroda
                med obema svetovnima vojnama in med drugo svetovno vojno, ki je živel in deloma še
                živi zunaj meja matične domovine in ki se pomembno razlikuje od večinskega dela
                Slovencev v Jugoslaviji. Tako se v zadnjem obdobju posveča proučevanju položaja
                primorskih Slovencev pod fašizmom ter uveljavljanja totalitarne fašistične države in
                s poglobljenimi raziskavami pomembno nadgrajuje raziskovalne rezultate in spoznanja
                slovenskih, italijanskih in drugih zgodovinarjev. Sem sodijo analitične razprave o
                vlogi primorskih Slovencev v delovanju občinskih uprav v tridesetih letih 20.
                stoletja, potem ko je leta 1928 fašistični režim dokončno ukinil občinsko
                samoupravo, jo glede na narodno pripadnost oseb, ki so zasedale pomembnejše
                položaje, poitalijanil in obenem fašiziral, Slovenci pa so ob siceršnjem izsiljenem
                zatajevanju narodnostne identitete in članstvu v fašistični stranki le še v izjemnih
                primerih participirali v upravljanju občin, vsaj kar zadeva vodstvene položaje.
                Raziskoval je tudi fašistično stranko na Primorskem in članstvo Slovencev v njej,
                pomen in značaj Orjune na Primorskem itd. Tako je zdaj krenil na mnogo bolj »mirno
                raziskovalno morje«. </p>
            <p>Na inštitutu je bil vodja treh raziskovalnih programov: <hi rend="italic">Temeljne
                    usmeritve komunistične partije v Sloveniji v izrazitem boljševiškem obdobju (od
                    obnove partije do Kominforma), Slovenija med drugo svetovno vojno v evropskih
                    primerjavah</hi> in <hi rend="italic">Slovenci pod okupatorji in v medsebojnih
                    spopadih.</hi> Sicer je bil vrsto zadnjih let vključen v izvajanje inštitutskega
                raziskovalnega <hi rend="italic">programa Idejnopolitični in kulturni pluralizem in
                    monizem na Slovenskem v 20. stoletju</hi>. Sodeloval je na številnih znanstvenih
                posvetovanjih doma in v tujini, pri projektih <hi rend="italic">Enciklopedija
                    Slovenije</hi>, <hi rend="italic">Slovenski biografski leksikon</hi>, <hi
                    rend="italic">Primorski slovenski biografski leksikon,</hi> bil je član
                uredniških odborov inštitutske revije
                <hi rend="italic" xml:space="preserve">Prispevki za novejšo zgodovino </hi>in revije
                    <hi rend="italic">Borec</hi>, mentor oziroma somentor doktorandom, recenzent
                številnih rokopisov in publikacij. Osebna bibliografija je obsežna in trenutno šteje
                blizu 570 bibliografskih enot. Med njimi so štiri samostojne znanstvene monografije,
                v treh znanstvenih monografijah nastopa kot soavtor. Je avtor več kot 40 izvirnih
                znanstvenih razprav, številnih znanstvenih in strokovnih sestavkov ali poglavij v
                monografskih publikacijah, več kot 180 enciklopedičnih in leksikonskih strokovnih
                sestavkov. </p>
            <p>Po upokojitvi oktobra 2013, nad čimer razumljivo ni bil navdušen, kolega Mlakar še
                vedno redno prihaja med nas na inštitut in ni dopustil, da bi upokojitev zmotila
                njegov raziskovalni ritem, zanos in znanstveno radovednost, zato je upokojitev bila
                le administrativna zareza v njegovem življenju, in ne začetek novega življenjskega
                obdobja. Je pač raziskovalec s srcem in srčnim stvarem se je težko odreči. Tako je
                še vedno poln načrtov, zdaj osvobojenih institucionalnega izvajanja; in ker skladno
                s svojim značajem kot izrazit individualist s svojim delom ter načrti ni nikoli
                obremenjeval svoje okolice, njegovo delo zdaj še bolj poteka v zvestem domovanju med
                policami literature in dokumentov njegovega kabineta. Bližnji kolegi vemo, da še
                vedno zbira gradivo za novo, dopolnjeno izdajo knjige <hi rend="italic">Tragedija v
                    Cerknem pozimi 1944</hi>, ki je sicer doživela že ponatis, kar govori o njeni
                odmevnosti. Pripravlja tudi knjigo o rudniku bakra Škofje. Med nastajanjem tega
                zapisa se je kolega že kar tradicionalno za vsakoletne pomladanske mesece ponovno
                nahajal v Osrednjem državnem arhivu v Rimu (Archivo Centrale dello Stato). </p>
            <p>Kolega Mlakar pa ostaja rodni Primorski zavezan tudi na povsem osebni ravni. Čeprav
                od zaposlitve dalje živi v Ljubljani, se ob koncu tedna, tako kot pred upokojitvijo,
                redno vrača v Tolmin, kjer si je v mladosti ustvaril družino, zavezano glasbi. Po
                smrti žene leta 2013 ohranja dragocene družinske vezi z dvema poklicno uspešnima
                sinovoma, deli z njima trenutke njunih glasbenih in življenjskih snovanj, mnogo mu
                pomenijo prijatelji in znanci v kulturno bogatem Tolminu, kot nekdaj zahaja v
                planine ali se vsaj raduje nad njihovimi lepotami, skratka dokazuje, da ga poleg
                zgodovine zanima in osebno izpolnjuje še marsikaj, in tako ohranja poln mladostni
                elan. </p>
            <p>Celotno raziskovalno delo uvršča dr. Borisa Mlakarja med vidne zgodovinarje obdobja,
                ki ga raziskuje, o katerem je po svojih močeh in prepričanju odpiral in odgovarjal
                na pomembna vprašanja slovenskega zgodovinopisja ter prispeval k oblikovanju
                zgodovinske zavesti. Ob jubileju kolegu in prijatelju čestitamo in mu še naprej
                želimo veliko raziskovalne zavzetosti, znanstvenih in osebnih načrtov ter njihovih
                izpolnitev. In seveda mu želimo tudi polno zdravja in zadovoljstva! </p>
        </body>
    </text>
</TEI>
