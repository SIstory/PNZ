<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Vlasta Stavbar, Politik Vekoslav Kukovec. Politično delovanje do leta 1918.
                    Ljubljana: Inštitut za novejšo zgodovino, 2014, 350 strani</title>
                <author>
                    <name>
                        <forename>Filip</forename>
                        <surname>Čuček</surname>
                    </name>
                </author>
            </titleStmt>
            <editionStmt>
                <edition><date>2017-09-04</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/236</pubPlace>
                <date>2016</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">57</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2017-09-14</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Filip Čuček</docAuthor>
        </front>
        <body>
            <p>Dr. Vlasta Stavbar je v slovenskem zgodovinopisju precej uveljavljena raziskovalka,
                saj se ponaša že z dvema samostojnima monografijama in več razpravami o štajerski
                zgodovini 19. stoletja. Vse to jo uvršča med vodilne zgodovinarje tega obdobja in
                prostora. Njena zadnja monografija, ki je predelana doktorska disertacija
                (zagovarjala jo je leta 2012), osvetljuje delovanje politika, pravnika in publicista
                dr. Vekoslava Kukovca (1876–1951) v njegovem avstrijskem (oziroma celjskem) obdobju,
                kar je bilo do sedaj v veliki meri prezrto. </p>
            <p>Monografija, ki upošteva vso relevantno domačo in tujo literaturo, časopisno in
                arhivsko gradivo, pod črto pa »postreže« z znanstvenim aparatom z več kot devetsto
                opombami, je bila (oziroma je) v slovenskem zgodovinopisju več kot potrebna.
                Kukovčevo delovanje je bilo doslej osredotočeno na njegovo uspešno politično kariero
                v obdobju jugoslovanske države med svetovnima vojnama, kot pa je v knjigi pokazala
                Vlasta Stavbar, je bilo tudi njegovo delovanje v zadnjih letih habsburške monarhije
                vredno celovite obravnave.</p>
            <p>Po uvodnem poglavju, kjer avtorica oriše Kukovčevo mladost in šolanje, so v drugem
                poglavju sprva prikazane splošne politične razmere v Avstro-Ogrski in na Slovenskem
                na prelomu stoletja, nato pa je v tretjem poglavju predstavljen Kukovec od njegove
                preselitve v Celje leta 1902 do dokončnega razpada sloge na Spodnjem Štajerskem.
                Kukovec se je začel politično oblikovati kot študent (narodni radikalec) v Gradcu,
                osebnostno in politično pa se je od začetka 20. stoletja naprej formiral v Celju.
                Postal je član Narodne čitalnice in nekaterih drugih društev, še posebej aktiven pa
                je bil v društvu Naprej, ki je usmerjalo celjsko politiko. Zaradi bolezni enega
                najvplivnejših celjskih politikov dr. Ivana Dečka je po letu 1905 skupaj z
                Vekoslavom Spindlerjem prevzel narodno politiko v svoje roke in kmalu spoznal, da je
                treba tudi na Štajerskem izvesti »ločitev duhov« in končati s preživeto slogaško
                politiko med liberalnim in katoliškim delom narodne stranke. Decembra 1906 sta s
                Spindlerjem v mestu ob Savinji ustanovila Narodno stranko za Štajersko. Toda nova
                stranka se vse avstrijsko obdobje ni mogla meriti s katoliškim taborom, ki je svojo
                stranko ustanovil v začetku leta 1907 v Mariboru. V tem delu monografije avtorica
                posebej podrobno obdela strankin politični profil, organizacijo, delovanje in tudi
                prizadevanja za skupno nastopanje s prevladujočo katoliško stranko. </p>
            <p>V četrtem poglavju avtorica sprva oriše politične razmere v monarhiji in na
                Slovenskem do prve svetovne vojne, v nadaljevanju pa predstavi Kukovca kot deželnega
                poslanca (od leta 1909) in njegovo delovanje v štajerskem deželnem zboru v Gradcu
                ter tudi na »terenu«. Od skupaj 13 mandatov so jih sicer 12 dobili klerikalci, tako
                da je edini liberalni mandat dobil Kukovec. V deželnem zboru je ostal osamljen,
                katoliški tisk pa ga je skušal na vsak način diskreditirati, kljub temu da se je
                pred prvo svetovno vojno vseprisotna pereča nacionalna problematika še dodatno
                okrepila. Ne glede na to do skupnega delovanja obeh političnih taborov na Štajerskem
                (razen nekaj jalovih poskusov) ni več prišlo. </p>
            <p>V zadnjem poglavju Vlasta Stavbar prikaže Kukovčevo delovanje med prvo svetovno
                vojno. Tukaj se osredini predvsem na njegova prizadevanja glede trialističnega
                programa majniške deklaracije. Na drugi strani je vojna pomenila še en poskus
                skupnega nastopa obeh štajerskih strank glede narodnih vprašanj. Kukovec se je v
                kriznih vojnih časih zavzemal za preseganje ideoloških delitev in za složno
                delovanje za dosego narodnih ciljev majniške deklaracije. Konec leta 1917 je celo
                presenetil s predlogom o ustanovitvi enotne narodne stranke, ki naj bi vsaj začasno
                nadomestila obstoječo strankarsko organizacijo. V zadnjem letu obstoja monarhije je
                v obeh najpomembnejših slovenskih političnih taborih prišlo do pomembnih sprememb. V
                kranjski Slovenski ljudski stranki je spor med mladini in starini decembra 1917
                dosegel vrhunec, kar se je posledično kazalo tudi v Vseslovenski ljudski stranki. V
                tem času se je pričel povezovati tudi liberalni tabor z željo po ustanovitvi
                Vseslovenske liberalne stranke. Z ustanovitvijo Jugoslovanske demokratske stranke se
                je konec junija 1918 zaključil proces združevanja deželno organiziranih liberalnih
                strank in slovenski liberalni tabor je postal vseslovenski politični subjekt. Tukaj
                je velike zasluge nosil prav dr. Vekoslav Kukovec, ki je na ustanovnem zboru prevzel
                funkcijo namestnika načelnika in člana izvršilnega odbora stranke (predsednik je
                postal dr. Ivan Tavčar). Po prevratu pa je Kukovec v novi državi SHS opravljal
                številne pomembne naloge vse do svojega umika s političnega parketa leta 1939. </p>
            <p>Knjiga dr. Vlaste Stavbar je dragocen pripomoček pri študiju spodnještajerske
                politične zgodovine v zadnjih dveh desetletjih obstoja habsburške monarhije.
                Raziskovalci, ki se ukvarjajo s to tematiko, se ji nikakor ne bodo mogli izogniti.
                Monografija o Vekoslavu Kukovcu se vsekakor uvršča med »železni repertoar«
                spodnještajerske politične zgodovine druge polovice 19. stoletja, korpus del, ki
                obravnavajo to obdobje, pa je z njo bogatejši. </p>
        </body>
    </text>
</TEI>
