<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=UTF-8" /><!--THIS FILE IS GENERATED FROM AN XML MASTER. DO NOT EDIT (5)--><title>Anders Rydell, The Book Thieves, The Nazi Looting of Europe’s Libraries and the Race to Return a Literary Inheritance. New York: Viking Penguin, 2017, 368 strani, ilustr.</title><meta name="author" content="Izidor Janžekovič" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Anders Rydell, The Book Thieves, The Nazi Looting of Europe’s Libraries and the Race to Return a Literary Inheritance. New York: Viking Penguin, 2017, 368 strani, ilustr." /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link href="http://www2.sistory.si/publikacije/themes/css/pnz/tei-pnz.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle"><span style="font-weight:bold">Anders Rydell, The Book Thieves, The Nazi Looting of Europe’s Libraries and the Race to Return a Literary Inheritance.</span> New York: Viking Penguin, 2017, 368 strani, ilustr.</h1></div><!--TEI front--><div class="docAuthor">Izidor Janžekovič</div><!--TEI body--><div class="figure"><img src="slika1.jpg" alt="" class="graphic" style=" height:400px;" /></div><p><span class="numberParagraph">1</span><span style="font-style:italic">Habent sua fata libelli</span> (Knjige imajo svojo usodo.) je pregovor latinskega filologa Terencijana Mavra, ki ga je v 2. ali 3. stoletju zapisal v knjigi <span style="font-style:italic">De litteris, de syllabis, de metris</span> (Črke, zlogi in metrika). Toda verz 1286 je nekoliko daljši in cel citat se glasi: <span style="font-style:italic">Pro captu lectoris habent sua fata libelli</span> (Glede na sposobnost bralca imajo knjige svojo usodo.). V mislih je imel dejstvo, da za »uspeh« knjige ni pomembna samo pronicljivost pisca, ampak tudi globina in širina bralca. V tem daljšem zapisu pa, sicer nekoliko napačno, razume frazo tudi Umberto Eco v <span style="font-style:italic">Imenu rože</span>, da »knjige delijo usodo s svojimi bralci«.</p><p><span class="numberParagraph">2</span>To je tudi rdeča nit nove knjige švedskega novinarja Andersa Rydella <span style="font-style:italic">Tatovi knjig</span> (<span style="font-style:italic">The Book Thieves</span>). Da bi to rdečo nit ilustriral bolj slikovito, uporabi citat Heinricha Heineja: »Kjer gorijo knjige, bodo slejkoprej goreli tudi ljudje.« (<span style="font-style:italic">Dort wo man Bücher verbrennt, verbrennt man auch am Ende Menschen.</span>) Ta verz prihaja iz tragedije <span style="font-style:italic">Almansor</span> (1823), Rydell pa z njim opisuje odnos med ciljem (oplenjenih) knjig in usodo njenih bralcev/lastnikov; končna postaja velike množice teh je namreč bil Auschwitz. Na ta lucidni način nakaže na intimno povezavo med uničenjem kulturne dediščine in holokavstom.</p><p><span class="numberParagraph">3</span>Rydellova izhodiščna točka je veliki sežig knjig na Opernplatzu (danes Bebelplatz) v Berlinu in drugod po Nemčiji 10. maja 1933. Ideja za sežig ni prišla z vrha nacistične stranke, ampak od nemškega študentskega združenja (<span style="font-style:italic">Deutsche Studentenschaft</span>), medtem ko je stranka v večji meri stala ob strani. Požigi knjig so sicer nemška tradicija odpora, ki sega v čas Luthra in reformacije, zato so študentje oklicali Hitlerja za novega Luthra in pripravili 12 tez <span style="font-style:italic">Proti nenemškemu duhu!</span> (<span style="font-style:italic">Wider den undeutschen Geist!</span>) ter jih obesili ali »nabili« na več univerzah, prav tako pa objavili v več glasilih. Po njihovem je jezik prava duša ljudi, zato je treba nemško literaturo ritualno »očistiti« (skozi ogenj) in osvoboditi tujega vpliva.</p><p><span class="numberParagraph">4</span>Toda Rydell pravilno poudari, da zgrešimo pomembnejšo poanto, če opisujemo samo ta (goreč) vidik odnosa nacistov do knjig. Obtožiti in obsoditi naciste za necivilizirane uničevalce kulturne dediščine ni težko, ampak s tem si ne delamo uslug, pa še zgodovini delamo silo. Naciste je namreč manično gnala želja, da bi zajeli in zbrali »okužene« knjige. Nacisti niso bili antiintelektualci <span style="font-style:italic">per se</span>, ampak prej »alternativno« intelektualni. Želeli so ustvariti novega »čistega« intelektualca, ki bi temeljil na strankarski ideologiji.<span id="ftn1_return"><a class="notelink" title="Če so mladoporočenci prej dobili izvod Svetega pisma, jim je zdaj država podarila kopijo Mojega boja (Mein Kampf). V tej poročni izdaji (Hochzeitausga…" href="#ftn1"><sup>1</sup></a></span> Če poudarjamo samo sežige knjig, lahko to morda prikrije nekaj bolj zloveščega: »željo totalitarne ideologije, da bi vladala ne le nad svojimi ljudmi, ampak tudi njihovimi mislimi«.</p><p><span class="numberParagraph">5</span>Obseg teh aktivnosti je kot holokavst neprecedenčen – na desetine milijonov knjig je izginilo in mnoge so še danes pogrešane. Nihče ne ve, koliko knjig so ukradli. Žrtve teh plenjenj so bili ideološki sovražniki gibanja – Judje, komunisti, prostozidarji, katoliki, kritiki režima, Slovani itd. Da bi videl, ali je knjiga ukradena, jo je treba odpreti in upati, da ima kakšno oznako, žig, posvetilo itd. Nacisti so katalogizirali judovske knjige z J za <span style="font-style:italic">Judenbücher</span>. Rydell ugotavlja, da so strokovnjaki vedeli za izvor teh knjig, a so se trudili zakriti sledi še ali še posebej po vojni. Takrat so te knjige inventarizirali z G kot <span style="font-style:italic">Geschenk</span>.</p><p><span class="numberParagraph">6</span>Na eni strani so nacisti (strateško) želeli razumeti svoje sovražnike, po drugi strani so iskali legitimacijo za pregon in, po njihovem mnenju, »defenzivno vojno«. Tajna služba (SD – <span style="font-style:italic;color:222222">Sicherheitsdienst des Reichsführers-SS</span>) je že leta 1936 vzpostavila raziskovalno knjižnico za kompromitirano literaturo. Ukaz je prišel z vrha SS, torej od samega Heinricha Himmlerja, ki je vsem oddelkom ukazal, da gredo čez inventarje in pošljejo dragocene knjige v Berlin. Ob kristalni noči novembra 1938 in novem valu požigov knjig po Nemčiji (in Avstriji) je skrivni Himmlerjev ukaz rešil številne posebej vredne judovske arhive in knjižnice pred ognjaželjno množico. SD se je leta 1939 reorganiziral v RSHA (<span style="font-style:italic">Reichssicherheitshauptamt</span>), kjer je bil <span style="font-style:italic">Amt VII</span> zadolžen za »ideološke raziskave in ocene«, med drugim za zaplembe knjig.</p><p><span class="numberParagraph">7</span>Če so bila ta plenjenja sprva skrivna in v domeni tajne policije, je med vojno nastala prava mašinerija, ki je vodila to operacijo. Glavno vlogo je prevzel glavni partijski ideolog Alfred Rosenberg in njegova skupina ERR (<span style="font-style:italic">Einsatzstab Reichsleiter Rosenberg</span>), ki sta občasno neposredno konkurirala Himmlerju. Po zavzetju držav Beneluksa in Francije so poleti 1940 organizirali <span style="font-style:italic">Amt Westen</span>, znotraj njih pa več lokalnih skupin (<span style="font-style:italic">Hauptarbeitsgruppen</span>), ki so plenile in sortirale knjige, nato pa so jih zapakirali v zaboje ter odposlali v Nemčijo. Plenili so tudi zasebne ali polzasebne zbirke (knjižnice Rotschildov, Leona Bluma, Georgesa Mandla, Ide Rubinstein). Rosenberg je imel z arhivi in knjižnicami velikopotezne načrte.</p><p><span class="numberParagraph">8</span>Po Rydellu so nacisti vodili dvojno vojno, klasično s »konvencionalnimi sredstvi« in drugo proti ideološki opoziciji. Ustanovili so več inštitutov, leta 1941 v Frankfurtu na Majni tudi Inštitut za raziskave judovskega vprašanja (<span style="font-style:italic">Institut zur Erforschung der Judenfrage</span>),<span id="ftn2_return"><a class="notelink" title="V sredo leta 1941 se tudi običajno postavlja izvor ideje »končne rešitve« (Endlösung), ki so jo potem dokončno formulirali januarja 1942 na konferenci…" href="#ftn2"><sup>2</sup></a></span> ki je postal prva izpostava nikoli realizirane nemške elitne univerze (<span style="font-style:italic">Hohe Schule der NSDAP</span>), ki je bila Rosenbergov (propadli) projekt. Tukaj naj bi vzpostavili prvo veliko znanstveno nacistično knjižnico. Temelj te zbirke je bila med drugim v Frankfurtu zaplenjena <span style="font-style:italic">Rothschildische Bibliothek</span>, imenovana po rodbini Rothschild.</p><p><span class="numberParagraph">9</span>Rydell piše, da je bila najpomembnejša vojna vloga inštituta za »raziskave« plenjenje, raziskovali naj bi po vojni. Več časa so porabili za transport, sortiranje in katalogiziranje knjig kot pa za kakršnekoli raziskave. Moto inštituta je bil: judovske raziskave brez Judov. Izdajali so tudi poseben časopis s pomenljivim naslovom <span style="font-style:italic">Svetovni boj</span> (<span style="font-style:italic">Der Weltkampf</span>). Želeli so odkriti in obelodaniti »dokaze« globalne judovske zarote.<span id="ftn3_return"><a class="notelink" title="Tako so še vedno uporabljali Protokole sionskih starešin, čeprav so vedeli, da gre za ruski falsifikat s konca 19. stoletja. Ni jih namreč zanimala de…" href="#ftn3"><sup>3</sup></a></span> Ni šlo le za vojno za fizično uničenje, ampak tudi vojno za spomin in zgodovino. V tem je Rosenbergov projekt igral odločilno vlogo in tukaj se skriva tudi razlog, zakaj so plenili knjižnice in jih niso uničevali. Želel jih je ohraniti, da bi lahko napisali zgodovino tisočletnega boja in končne zmage. Tako se je moral ohraniti spomin na Jude kot simbolno zlo, še dolgo potem, ko jih več ne bo.</p><p><span class="numberParagraph">10</span>Ko se je vojna vihra začela obračati proti Nemčiji in so zavezniki bolj silovito začeli obstreljevati večja nemška mesta, sta RSHA in ERR začeli umikati zbirke »na varno«. Zaplenjene zbirke so umaknili v okrog deset gradov in utrdb v centralni Evropi. Pri tem procesu reševanja so še dodatno fragmentirali zbirke, da se je kasneje za marsikatero knjigo izgubila vsaka sled. Tudi kapitulacija Nemčije ni bila nujno dobra novica za te zbirke oziroma njihove nekdanje lastnike. Sovjetska zveza in v manjši meri tudi drugi zavezniki so zaplenili in si prisvojili zaplenjene zbirke.</p><p><span class="numberParagraph">11</span>V zadnjih desetletjih prihaja na plan vse več informacij o teh razpršenih knjigah. Projekt restitucije se bo nadaljeval še desetletja, verjetno celo več generacij, čeprav noben Rydellov sogovornik ni vedel, kako dolgo. Iskanje lastnikov je detektivsko delo in zahteva veliko časa ter finančnih sredstev. Nekatere knjižnice so vzpostavile javne baze, kjer lahko spremljaš napredek in knjige, ki so jih že obdelali. Toda ker je mnogo manj (političnega) interesa za zaplenjene knjige (v primerjavi z »unikatnimi« umetninami),<span id="ftn4_return"><a class="notelink" title="Celo avtor sam prizna sostorilstvo pri tem »zločinu«, saj je najprej napisal knjigo o kraji umetnin, nato pa se posvetil raziskavi kraje knjig. Verjet…" href="#ftn4"><sup>4</sup></a></span> je manj medijskega pokrivanja ter posledično manj javnega pritiska in sredstev, namenjenih za restitucijo.</p><p><span class="numberParagraph">12</span>Kljub Rydellovi novinarski izobrazbi ne predstavi le <span style="font-style:italic">histoire événementielle</span>, ampak pojasni fenomene v kontekstu in tradiciji <span style="font-style:italic">longue durée</span>, na posameznih točkah morda celo <span style="font-style:italic">ad nauseam</span>. Tako na primer pojasni vzpon antisemitizma z ekskurzom v rimske čase. <span style="font-style:italic">Tatove knjig</span> bolj kot znanstveni aparat (21 strani opomb za več kot 312 strani teksta) odlikuje subjektivni pristop v maniri gonzo novinarstva. To ne preseneča, saj je Rydell po poklicu novinar in urednik. Šel je na »misijo«, da bi raziskal to premalo znano zgodbo o zaplenjenih knjigah v času nacizma (1933–45). Ta pot je trajala šest mesecev in ga je vodila od Berlina, Amsterdama in Pariza do Soluna, Vilne in Prage. Posvetoval se je s knjižničarji in arhivisti, ki se prav tako pogosto počutijo poklicane, da popravijo te krivice.</p><!--TEI back--><!--Notes in [TEI]--><div class="notes"><div class="noteHeading">Opombe</div><div class="note" id="ftn1"><span class="noteLabel">1. </span><div class="noteBody">Če so mladoporočenci prej dobili izvod <span style="font-style:italic">Svetega pisma</span>, jim je zdaj država podarila kopijo <span style="font-style:italic">Mojega boja</span> (<span style="font-style:italic">Mein Kampf</span>). V tej poročni izdaji (<span style="font-style:italic">Hochzeitausgabe</span>) je bila posebna stran, na katero so napisali imena mladoporočencev in datum, župan, ki je običajno predal knjigo kot državno darilo, pa se je tudi podpisal.</div> <a class="link_return" title="Go back to text" href="#ftn1_return">↵</a></div><div class="note" id="ftn2"><span class="noteLabel">2. </span><div class="noteBody">V sredo leta 1941 se tudi običajno postavlja izvor ideje »končne rešitve« (<span style="font-style:italic">Endlösung</span>), ki so jo potem dokončno formulirali januarja 1942 na konferenci v Wannseeju pri Berlinu. Če je po padcu Francije leta 1940 Adolf Eichmann še ponudil preselitev evropskih Judov v francosko kolonijo Madagaskar, pa so že sredi leta 1941 ob napadu na Sovjetsko zvezo Jude množično pobijali.</div> <a class="link_return" title="Go back to text" href="#ftn2_return">↵</a></div><div class="note" id="ftn3"><span class="noteLabel">3. </span><div class="noteBody">Tako so še vedno uporabljali <span style="font-style:italic">Protokole sionskih starešin</span>, čeprav so vedeli, da gre za ruski falsifikat s konca 19. stoletja. Ni jih namreč zanimala dejanska resnica, ampak »inherentna« resnica.</div> <a class="link_return" title="Go back to text" href="#ftn3_return">↵</a></div><div class="note" id="ftn4"><span class="noteLabel">4. </span><div class="noteBody">Celo avtor sam prizna sostorilstvo pri tem »zločinu«, saj je najprej napisal knjigo o kraji umetnin, nato pa se posvetil raziskavi kraje knjig. Verjetno je za to obsesijo več razlogov, npr. ta, da so umetnine unikatne in praktično neprecenljive, medtem ko knjige (običajno) niso.</div> <a class="link_return" title="Go back to text" href="#ftn4_return">↵</a></div></div></body></html>