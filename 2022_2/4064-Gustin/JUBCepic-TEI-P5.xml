<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Zdenko Čepič – sedemdesetletnik</title>
                <author>
                    <name>
                        <forename>Damijan</forename>
                        <surname>Guštin</surname>
                    </name>
                </author>
            </titleStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4009</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-09-05T06:46:39Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc></change>
            </listChange>
        </revisionDesc>
    </teiHeader>
    <text>
        <front>
            <docAuthor>Damijan Guštin</docAuthor>
        </front>
        <body>
            <figure>
                <graphic url="ZdeneJubilej.jpg" height="350px"/>
            </figure>
            <p>Sredi poletja, letos posebno vročega, je 9. avgusta kolega dr. Zdenko Čepič,
                znanstveni svetnik Inštituta za novejšo zgodovino, dopolnil sedemdeset let in tudi z
                nami praznoval okrogli življenjski jubilej – že v pokoju, potem ko je bil vso
                delovno ero zaposlen na Inštitutu za zgodovino delavskega gibanja oziroma Inštitutu
                za novejšo zgodovino. Čepičeva raziskovalna in v veliki meri tudi življenjska pot je
                značilna za našo inštitutsko generacijo, ki je živela z njegovo notranjo in zunanjo
                tranzicijo ter se razvijala z njim, saj smo kar 40 od njegovih 60 let preživeli
                skupaj. Oblikovali smo se, tudi študirali v tistem obdobju, ki je pozneje dobilo
                oznako <hi rend="italic">svinčena leta</hi>, na našem posebnem raziskovalnem
                področju novejše zgodovine pa je ta čas pomenil poudarjeno prizadevanje za
                vzpostavitev naslednje generacije raziskovalcev, ki bodo sledili, tematsko in tudi
                idejno, vojni in prvi povojni generaciji zgodovinarjev obdobja <hi rend="italic"
                    >narodnoosvobodilnega boja in socialistične revolucije</hi> v vojnem in povojnem
                obdobju. Pretvorba v današnjo <hi rend="italic">nacionalno novejšo zgodovino</hi> je
                bila postopna in zahtevna.</p>
            <p>Zdenko Čepič je leta 1977 prišel na Inštitut za zgodovino delavskega gibanja kot
                diplomirani zgodovinar in sociolog iz takrat edine slovenske šole zgodovinarjev, z
                oddelka za zgodovino na Filozofski fakulteti Univerze Edvarda Kardelja v Ljubljani.
                Inštitut za zgodovino delavskega gibanja je do tedaj načelno in praktično premagal
                ločnico do raziskovalne ali znanstvenoraziskovalne ustanove, tako da je vedel, kaj
                pričakovati in zahtevati od svojih mladih zaposlencev. To je po takratni
                izobraževalni lestvici pomenilo študij 3. stopnje, magistrsko nalogo in nato prijavo
                doktorske teme ter doktorat znanosti. Čepiča so vodilni na inštitutu usmerili v
                povojno zgodovino, tedaj najbolj svež in ambiciozen projekt inštituta (raziskovalni
                načrt Zgodovina Slovencev 1945–1976), hkrati pa tudi tisti, ki ga je večina
                zgodovinarjev dojemala s skepso – tako zaradi majhne časovne distance (a vendar je
                tedaj preteklo že več kot 30 let od začetka dobe) kot zaradi dvomov, kaj se sploh da
                resno raziskovati. Čepičeva usmeritev ni bila težka, saj je že z izbiro svoje
                diplomske naloge <hi rend="italic">Uveljavljanje samoupravljanja: oris socialistične
                    graditve 1952–1958</hi> – zanjo je leta 1978 prejel univerzitetno študentsko
                Prešernovo nagrado – pokazal glavno smer svojega raziskovalnega interesa. Ker je bil
                v skupini najmlajši, mu je pripadlo edino področje, ki je bilo še brez raziskovalca
                – to pa je bilo gospodarstvo. Med začetim raziskovanjem se mu je vedno bolj kazalo,
                da mora poseči še v vojni čas, kjer so bile korenine tistega gospodarskega sistema,
                kar je po prevzemu oblasti uveljavljala vladajoča komunistična partija. Čepič je
                postal, ne prvi ne zadnji, raziskovalec, ki je magistriral iz uvoda v zastavljeno
                temo. Magistrsko nalogo <hi rend="italic">Oblikovanje elementov socialističnega
                    gospodarstva v obdobju graditve slovenske državnosti (1944–1945)</hi> je po več
                kot enoletnem čakanju obranil leta 1984 z novim mentorjem dr. Tonetom Ferencem, saj
                je prvi, dr. Metod Mikuž, medtem preminil. Dela integralno ni objavil, je pa z
                zbranim gradivom, poleg več objavljenih razprav, poldrugo desetletje pozneje v
                ediciji Viri pripravil in objavil komentirano izdajo najpomembnejših virov pod
                naslovom <hi rend="italic"> Zamisli o gospodarski ureditvi po drugi svetovni vojni v
                    narodnoosvobodilnem gibanju, </hi>ki jo je pospremil z bogato spremno študijo. S
                tem je s še drugega vsebinskega vidika, poleg vprašanja mej, osvetlil delo
                strokovnjakov, ki so delovali v Znanstvenem inštitutu in Študijski komisiji pri
                Predsedstvu SNOS, vsebinsko pa jasno pokazal na veliko razliko med glede
                spreminjanja gospodarskega sistema zadržanimi zamislimi in predlogi ekspertov ter
                radikalnim postopanjem oblastnikov po prevzemu oblasti.</p>
            <p>Že med čakanjem na zagovor pa se je le lahko posvetil svoji ožji temi, ki si jo je
                izbral za doktorsko disertacijo, vprašanju agrarne reforme in v splošnem procesu
                ustvarjanja socialističnega kmetijstva. In čeprav se je od ključnega dogodka,
                agrarne reforme, pisalo že četrto desetletje, se je moral, kot večina raziskovalcev
                povojnega obdobja, spopadati tudi z dostopom do virov. Dokumentacija ministrstev je
                namreč šele prihajala v arhive ali pa je neobdelana ležala po arhivskih skladiščih,
                dokumentacija ZKS je bila v njihovem omejeno dostopnem arhivu. Ni bil edini, ki je
                gradivo zasilno najprej popisal, nato pa raziskoval. V doktorsko nalogo je zajel
                zakonski in politični prikaz agrarne reforme v obsegu tedanje Ljudske republike
                Slovenije (brez Primorske), poznejšo agrarno reformo na Primorskem in v koprskem
                okraju, a tudi kolonizacijo Vojvodine, kolikor je zadevala prebivalce Slovenije.
                Danes, ko je denacionalizacija v določeni meri izničila namen in učinke tiste
                agrarne reforme, je njegova kritična sklepna ugotovitev, da agrarna reforma ni
                rešila ne problemov slovenskega kmetijstva ne kmetov, toliko bolj očitno pravilna.
                Ustvarila pa je obsežno državno lastništvo zemlje in nato državni kmetijski sektor.
                Gotovo pa je njena izvedba dejansko preoblikovala posestno strukturo na Slovenskem
                in za več kot štiri desetletja ustvarila mnoge iz nje izvirajoče težave. Disertacijo
                je z naslovom <hi rend="italic">Agrarna reforma in kolonizacija v Sloveniji:
                    (1945–1948)</hi>, kmalu zatem ko jo je uspešno zagovarjal na Filozofski
                fakulteti Univerze v Ljubljani, izdal pri tedaj glede znanstvenega tiska agilni
                založbi Obzorja v ugledni seriji Documenta et studia historiae recentioris (Maribor,
                1995). V njej je v šestih vsebinskih poglavjih prikazal politično okolje, ki je
                vodilo k agrarni reformi, politično odločanje o rešitvah v zakonu o agrarni reformi,
                samo izvedbo agrarne reforme v Sloveniji, izvedbo agrarne reforme v priključenem
                delu cone B v letu 1948, ureditve agrarnih vprašanj v priključenem delu cone B STO
                in kolonizacijo tako v Sloveniji kot Vojvodini, kar je bil zvezni načrt, v katerem
                so sodelovali tudi kolonisti iz Slovenije. Številnih nasledkov tako izvedene agrarne
                reforme se je dotaknil v zadnjem poglavju. K problematiki agrarne reforme se je še
                večkrat vračal v nastopih na konferencah in znanstvenih člankih, še vedno pa velja
                za najboljšega poznavalca procesov na kmetijskem področju v štiridesetih in
                petdesetih letih 20. stoletja.</p>
            <p>Značilno za čas Čepičevega delovnega obdobja je bilo postopno prehajanje na projektni
                način raziskovalne organiziranosti v Sloveniji. Tako so prav projekti in programi,
                ki jih je moral oblikovati inštitut, da se je vklopil v raziskovalno okolje, vedno
                bolj vplivali tudi na Čepičeve raziskovalne usmeritve, ne glede na to, da ga je on
                osebno (in tudi drugi raziskovalci) smatral za neprimernega zgodovinopisju. Deloval
                je v programski skupini za socialno in gospodarsko zgodovino, nato pa na lastno
                željo v programski skupini za politično in kulturno zgodovino. Na eni strani so se
                tako širile raziskovalne tematike, na drugi pa se je razpršilo osredotočenje
                raziskovalnega dela in njegovih rezultatov. Spominjam se, da me je prav on v nekem
                trenutku direktorovanja prizadeto opomnil, da sodeluje v štirih raziskovalnih
                programih in projektih, ki vsak zase terja svoj <hi rend="italic">funt
                mesa</hi>.</p>
            <p>Vsekakor pa velja posebej poudariti Čepičev prispevek k sila uspešnemu rezultatu z
                začetkov programskega organiziranja raziskovalne dejavnosti – pripravi monografije o
                slovenskem dvajsetem stoletju v okviru inštitutskega projekta Zgodovina Slovencev v
                XX. stoletju. Čepič je bil član odbora urednikov in je skupaj z dr. Alešem Gabričem
                prevzel uredništvo socialističnega obdobja. Ni le sooblikoval kazala, načina pisanja
                in slikovne opreme monografije, bil je tudi eden glavnih piscev besedil. Kot za
                številne druge izmed dvajsetih avtorjev pa to tudi zanj ni pomenilo le študija,
                povzemanja znanstvene literature, lastne in tiste, ki so jo napisali drugi, pač pa
                je bilo treba marsikatero temo sproti raziskati in ubesediti. Vsaj za petletje je
                Čepiča zaposlila monografija, ki je izšla leta 2005 kot <hi rend="italic">Slovenska
                    novejša zgodovina: od programa Zedinjena Slovenija do mednarodnega priznanja
                    Republike Slovenije: 1848–1992</hi> (Ljubljana, 2005, 2. natis 2006) v
                sozaložništvu inštituta in Založbe Mladinska knjiga. Čepič je bil eden od
                najagilnejših članov uredniškega odbora in tudi eden od piscev z največ napisanih
                podpoglavij. Je avtor člankov v vsem časovnem razponu, od prvega povojnega leta, ko
                govori o denarni reformi leta 1945, in do poslednjega podpoglavja, ki zadeva
                oblikovanje Ustave Republike Slovenije in razpad Demosa. Poleg tega je v veliki meri
                pripravil tudi uvodne orise prostora in prebivalstva k posameznim poglavjem. Ob robu
                pa vendar velja opomniti, da to ni bilo prvo Čepičevo delo pri sintetiziranju
                novejše zgodovine; že za <hi rend="italic">Zgodovino Slovencev</hi> (Ljubljana,
                1979) je napisal poglavje Socialistična demokracija 1953–1963. V tak sintetični oris
                pa lahko uvrstimo tudi razpravo o zgodovini Titove ere (2015).</p>
            <p>Ker se je v njegovem raziskovalnem zanimanju gospodarski vidik močno prepletal s
                političnim, si je na začetku stoletja, ob zagonu novega programskega obdobja,
                izgovoril prehod v programsko skupino za politično in kulturno zgodovino. To se je
                odrazilo tudi v temah njegovega raziskovalnega dela. Osredotočil se je na vprašanja
                slovenske državotvornosti in državnosti, časovno teme tudi razširil na prvo
                južnoslovansko državo v letih 1918–1919, še bolj izrazito pa na vprašanja
                oblikovanja države Slovenije o osemdesetih in devetdesetih letih prejšnjega
                stoletja. Z razpravama o »načelih in počelih socialistične demokracije« in titoizmu
                je označil vsebino in meje zastavka demokracije/demokratizacije v socialističnem
                sistemu, z razpravo o organiziranosti ZKJ pa je posegel v zgodovino političnih
                strank. S sodelovanjem v več projektih, ki jih je razpisalo Ministrstvo za obrambo,
                je v več člankih prikazal vojaškopolitične vidike slovenske zgodovine v osemdesetih
                letih 20. stoletja. S sodelovanjem v projektu in državni komisiji za
                slovensko-hrvaško mejo je prispeval tudi razpravo o oblikovanju slovensko-hrvaške
                meje. Ko si je inštitut zadal nalogo, da načrtno začne raziskovati obdobje
                samostojne in neodvisne Republike Slovenije, je bil Čepič eden od začetnikov in tudi
                vodja Raziskovalno-dokumentacijskega centra za proučevanje osamosvojitve in
                samostojne države Slovenije. Težko je zajeti vse teme, v katere je v okoli 120
                znanstvenih člankih in poglavjih v monografijah posegel slavljenec. V zadnjem času
                ga še posebej zanimajo pravniki, vrsto jih je predstavil v monografiji <hi
                    rend="italic">Slavni slovenski pravdarji: slovenski odvetniki v umetnosti,
                    znanosti in politiki </hi>(Maribor, 2018).</p>
            <p>Vzporedno in kot valorizacija znanstvenih in strokovnih raziskovalnih dosežkov je
                teklo tudi Čepičevo napredovanje v znanstvenih nazivih. Preko imenovanj v nazive
                asistenta, asistenta z magisterijem in asistenta z doktoratom je bil leta 1994
                izvoljen v naziv znanstvenega sodelavca, leta 1999 v naziv višjega znanstvenega
                sodelavca in leta 2011 v naziv znanstvenega svetnika. V prva dva naziva ga je
                izvolil še senat Filozofske fakultete, v zadnjega pa že znanstveni svet inštituta,
                kar prav tako zrcali spremembe v raziskovalnem okolju.</p>
            <p>Pomemben, celo značilen del Čepičevega strokovnega dela, predstavlja kontinuirano
                uredniško delo. Težko bi med zgodovinarji našli raziskovalca s toliko uredniškimi
                deli. Prvenstveno je treba omeniti njegovo uredniško delo za revijo Prispevki za
                novejšo zgodovino. Glavni oziroma odgovorni urednik je bil kar 24 let, od leta 1991
                do 2015. Ne glede na poimenovanje položaja pa je predvsem na njegovih ramenih
                slonelo oblikovanje dveh zvezkov letno, v zadnjih letih urednikovanja včasih celo
                treh. Veliko na prvi pogled nevidnega dela je vtkano v teh 47 zvezkov, še posebej,
                ker je bilo treba članke marsikdaj tudi urediti, ne le z uredniškim občutkom in
                znanjem oceniti, ali so primerni in zanimivi za profil revije in njenih bralcev.
                Omeniti je treba, da je bilo obdobje njegovega uredništva čas velikih tehničnih
                sprememb v izdajanju revije, računalniško oblikovanje je s svojim sodelavcem lahko
                okusil od najbolj grobe prve oblike do prehoda na spletno platformo, da o uvajanju
                novih elementov recenzijskih postopkov in postavljanju oblikovnih standardov za
                članke sploh ne govorimo. Vsekakor si je pri tem delu izuril presojo in občutek za
                napisano, tako da je postal urednik tudi vrsti drugih publikacij inštituta. Bil je
                tudi prvi urednik serije Vpogledi, v kateri so pod njegovim urednikovanjem izšli
                trije zborniki znanstvenih posvetovanj.</p>
            <p>Čeprav je bila njegova prvenstvena raziskovalna opredelitev socialistično obdobje
                slovenske zgodovine in ga razumemo kot enega stebrov raziskovanja in poznavanja
                obdobja po drugi svetovni vojni, pa ga je zanimanje za zgodovino druge svetovne
                vojne, ki je neposredno vodila v povojno zgodovino, pogosto pritegnilo v teme tega
                obdobja. Še preden je doktoriral, je pripravil za objavo zajeten medvojni dnevnik
                dr. Maksa Šnuderla (<hi rend="italic">Dnevnik 1941–1945.</hi> 1<hi rend="italic">, V
                    okupirani Ljubljani, 2, V partizanih</hi> (Maribor: Obzorja, 1993, 1994), ki je
                od njega terjal uredniško in celo raziskovalno delo v dveh zelo različnih sredinah,
                o katerih je Šnuderl pisal, saj je kot sicer pomemben član vodstva Osvobodilne
                fronte pol vojnega časa preživel v okupirani Ljubljani, pol pa na osvobojenem
                ozemlju in od jeseni 1944 v Beogradu. Čepič je k številnim pojasnilom o osebah in
                dogodkih dodal tudi tehtno spremno študijo o dnevniku, življenjski poti in delu
                njegovega avtorja.</p>
            <p>S podpisanim in urednikom Martinom Ivaničem je pripravil fotomonografijo <hi
                    rend="italic">Podobe iz življenja Slovencev v drugi svetovni vojni</hi>
                (Ljubljana: Mladinska knjiga, 2005), pri kateri smo omenjeni uredniki iz bogate
                fototeke Muzeja novejše zgodovine Slovenije in drugih slovenskih muzejev izbrali
                konceptualno najpovednejše fotografije vseh poglavitnih vidikov medvojnega življenja
                ter jih nadgradili s krajšim sintetičnim orisom vojnega obdobja na Slovenskem.</p>
            <p>S soavtorstvom v pregledni monografiji <hi rend="italic">La Slovenia durante la
                    seconda guerra mondiale</hi> (Udine/Videm, 2012), ki jo je skupaj s kolegoma
                Nevenko Troha in podpisanim napisal za italijansko govorno področje, pa je dejavno
                posegel v srž zgodovinopisja druge svetovne vojne, ki je poleg poznavanja
                zgodovinskega razvoja in obsežne literature zahtevala jasne interpretacije. Čepič je
                po obsegu napisal nad polovico besedila, med drugim tudi zahtevne tekste o
                političnem razvoju in ciljih odporniškega gibanja in protipartizanskega tabora,
                gospodarstvu, kolaboraciji in oblikovanju protipartizanskega tabora ter vrsti
                družbenih značilnosti medvojnega razvoja Slovenije pod tremi okupatorji, v odporu in
                v medsebojnem spopadu. Monografijo z naslovom <hi rend="italic">Slovenija v vojni:
                    1941–1945</hi> je, vsebinsko še dopolnjeno in prilagojeno znanju slovenskega
                bralca, izdala založba Modrijan (Ljubljana, 2017). Neprimerno je ocenjevati lastno
                delo, a vendar sodim, da nam je uspelo pokazati tuji in domači zgodovinarski
                javnosti vse poglavitne procese kompleksnega vojnega časa na Slovenskem, ne da bi
                vsiljevali svoje osebne opredelitve.</p>
            <p>Vsekakor pa velja poudariti Čepičevo sodelovanje pri zanimivem delu, ki ga je
                inštitutu naročil takratni predsednik Državnega zbora Republike Slovenije v času
                prizadevanj po interpretacijah (in morebitnem zakonskem urejanju) najspornejših
                obdobij slovenske polpretekle zgodovine. V sintetičnem besedilu, opredeljenem kot
                znanstveno poročilo z naslovom <hi rend="italic">Ključne značilnosti slovenske
                    politike v letih 1929–1955: znanstveno poročilo</hi> (Ljubljana, 1995), je
                dvanajst uveljavljenih zgodovinarjev podalo skupen pogled na zadevno obdobje.</p>
            <p>Zdenko Čepič je bil vedno nasprotje od kabinetnega, na svoje razprave in knjige
                osredinjenega zgodovinarja. Od asistentskih časov je pisal tudi veliko manj
                zahtevnih, pa še kako potrebnih in tudi odmevnih strokovnih in poljudnih člankov v
                revialnem tisku in časopisih. Sodeloval je tudi v širši javnosti namenjeni <hi
                    rend="italic">Slovenski kroniki XX. stoletja</hi> (Ljubljana, 1996). Pripravil
                je več scenarijev za televizijske dokumentarne oddaje. Zahtevnejše in tudi
                pomembnejše je bilo njegovo delo pri velikem nacionalnem projektu <hi rend="italic"
                    >Enciklopedije Slovenije</hi>. Ni bil zgolj eden od članov področnega uredništva
                za zgodovino po letu 1945, pač pa je napisal več desetin gesel, bolj in manj
                kompleksnih. V dejavnost take vrste sodita tudi dve desetletji dolgi mentoriranje in
                ocenjevanje raziskovalnih nalog iz zgodovine tako za srednje- kot osnovnošolce v
                okviru Gibanja znanost mladini (v okrilju ZOTKS) in Zveze prijateljev mladine. Tudi
                borčevski populaciji je rad pomagal z uredniškim delom (več letnikov publikacije <hi
                    rend="italic">Naš zbornik</hi>) in prispeval tudi več kot le kak članek. Zadnje
                tako delo, brošura več avtorjev <hi rend="italic">Together: combat comradeship
                    between the Slovenian partisans and the allies</hi> (Ljubljana, 2014), je bilo
                namenjeno promociji skupnega protifašističnega boja med drugo svetovno vojno. Čepič
                je v zadnjem desetletju sodeloval tako v raziskovalnem projektu <hi rend="italic"
                    >Manevrska struktura Narodne zaščitev organih za notranje zadeve leta 1990</hi>
                kot tudi s policijskimi veterani, združenimi v Zvezi policijskih veteranskih društev
                Sever. Obsežna kronologija o delovanju milice v osamosvojitvenih letih, ki so jo
                pripravili z njegovo strokovno pomočjo, še vedno čaka na izid. Tudi v naši stanovski
                organizaciji je opravljal več pomembnih funkcij. Skupaj štiri mandate (1996–2004) je
                bil najprej predsednik in nato podpredsednik Zgodovinskega društva Ljubljana, kjer
                ni le opravljal zaupane mu funkcije, pač pa si je prizadeval, da bi društvo s
                strokovnimi predavanji oživelo in postalo vidnejše v svojem mestu ter razvilo svojo
                dejavnost tudi na založniškem polju. Več mandatnih obdobij je bil izvoljen tudi za
                predsednika častnega razsodišča Zveze zgodovinskih društev Slovenije.</p>
            <p>Kolikor poznam kolega Zdenka, mu je Inštitut pomenil – in mu še vedno – mnogo več kot
                le delovno okolje, v katerem se izpolnjuje njegova raziskovalna pot. Vedno se je
                zanimal za njegovo delovanje, zelo zgodaj so ga takrat vodilni kolegi in kolegice
                izbirali za vedno zahtevnejše upravne in strokovne položaje. Opravljal je različne
                funkcije, od predsednika inštitutskega sindikata do člana sveta inštituta,
                predsednika in člana upravnega odbora, člana znanstvenega sveta, že omenjenega
                glavnega oziroma odgovornega urednika inštitutske revije. Vedno agilen, pa tudi
                odkrit glede svojega mnenja, je pri opravljanju vseh funkcij pustil sled, pa čeprav
                to ni bilo vedno vsem pogodu. Tega posebnega odnosa do svojega delovnega okolja ni
                ohranil le na osebni ravni, pač pa se je tudi strokovno posvetil njegovi zgodovini,
                prvič ob štiridesetletnici (Kaj smo delali, kaj naredili?, Prispevki za novejšo
                zgodovino 1999, št. 1) in drugič deset let pozneje (Zgodovinopisje v zrcalu
                zgodovine: 50 let Inštituta za novejšo zgodovino, 2009), z orisom, ki velja za do
                sedaj najbolj poglobljeno predstavitev inštituta kot znanstvene in strokovne
                ustanove.</p>
            <p>Tudi po upokojitvi je Zdenko še vedno viden člen njegovega občestva, z mizo v
                upokojenski pisarni, kjer je rad na voljo tudi za resnejše strokovne pogovore.
                Pogled v bibliografsko pomagalo COBISS pove, da je še vedno živ raziskovalec, ki se
                ni izklopil z dnem upokojitve. Na njegovi domači delovni mizi nastaja novo delo, a
                na konkretnosti bo treba še počakati. Energijo vlaga tudi v bolj vsakdanje radosti.
                Če je pred desetimi leti ob šestdesetletnici povabljene kolege in kolegice pogostil
                z odličnim, doma zvarjenim pivom, nas je tokrat z doma ustvarjenimi čilijevimi
                omakami. Le želimo mu lahko, da mu bo zdravje služilo in nas bo presenetil s še
                kakšnimi zemeljskimi in duhovnimi stvaritvami!</p>
        </body>
    </text>
</TEI>
