<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Bojan Dimitrijević, Jugoslovenska narodna armija u Hrvatskoj i Sloveniji
                    1945.–1968</hi>. Zagreb: Despot infinitus, 2017, 429 str., ilustr.</title>
                <author>
                    <name>
                        <forename>Klemen</forename>
                        <surname>Kocjancic</surname>
                    </name>
                </author>
            </titleStmt>
            <editionStmt>
                <edition><date>2022-03-03</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3969</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-09-05T06:43:59Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Klemen Kocjancic</docAuthor>
        </front>
        <body>
            <figure>
                <graphic url="kocjancicOcena.jpg" height="350px"/>
            </figure>
            <p>Srbski zgodovinar Bojan Dimitrijević je najbolj znan po preučevanju Jugoslovanske
                vojske v domovini (oz. četnikov), Vojske Republike Srbske in tudi Jugoslovanske
                (ljudske) armade. Leta 2017 je hrvaška založba Despot infinitus izdala njegovo delo,
                ki sledi razvoju J(L)A od konca druge svetovne vojne do čehoslovaške krize.</p>
            <p>V prvem poglavju se avtor posveti splošnemu pregledu razvoja J(L)A v dotičnem
                obdobju, ko so se nekdanji jugoslovanski partizani preoblikovali v redne oborožene
                sile. Na to oblikovanje so vplivali raznovrstna oborožitev in oprema (italijanskega,
                nemškega, sovjetskega, ameriškega, britanskega idr. izvora), pričetek hladne vojne
                med nekdanjimi zavezniki (vključno z Informbirojem), spori s sosednimi državami
                (Albanijo, Grčijo, Italijo). Posebna pozornost je namenjena oblikovanju
                jugoslovanske identitete prek službenega jezika (srbohrvaščine) ter indoktrinaciji
                pripadnikov v duhu, da je JLA »armada bratstva in enotnosti naših narodov« (str.
                24). Pri tem avtor poudari tudi nezadovoljstvo slovenskih partizanov zaradi ukinitve
                samostojne slovenske vojske.</p>
            <p>Drugo poglavje je namenjeno pregledu organizacije in oborožitve kopenske vojske na
                območju Hrvaške in Slovenije. Avtor prične s 1. marcem 1945, ko je bila NOVJ
                preoblikovana v Jugoslovansko armado in se je začela reorganizirati: z ustanovitvijo
                armad, ukinitvijo nacionalnih generalštabov, določenih poveljstev in formacij itd.
                Na ozemlju Hrvaške in Slovenije sta se tako nahajali 2. in 4. armada in tudi 1.
                tankovska armada. V prvih povojnih dneh je bilo veliko problemov zaradi velike
                količine zaplenjene sovražnikove oborožitve in opreme ter vprašanja demobilizacije.
                Do izbruha informbirojevske krize leta 1948 se je JA tako počasi preoblikovala v
                redne oborožene sile: s preoblikovanjem, ustanovitvijo in ukinitvijo ter
                premestitvami različnih enot in formacij po ozemlju Jugoslavije. V tem obdobju je
                imela tržaška kriza tudi določen vpliv na organizacijo JA na dotičnem območju. V
                začetku leta 1948, še pred izbruhom spora s Sovjeti, je prišlo do nove večje
                reorganizacije, ko so bile ustanovljene vojaške oblasti – ozemlji Slovenije in
                Hrvaške je tako pokrivala 5. vojaška oblast, ki je imela 10. (s sedežem v Ljubljani)
                in 12. (s sedežem v Zagrebu) armado. Posebno podpoglavje je namenjeno pregledu
                sodelovanja JA pri obnovi ter modernizaciji razrušene Jugoslavije, in sicer pri
                gradnji Avtoceste bratstva in enotnosti.</p>
            <p>Leta 1950 se je začela nova reorganizacija, ki je narekovala preoblikovanje armad v
                korpuse, kot oblikovanje štirih front na ozemlju cele Jugoslavije. Naslednje leto je
                bil podpisan sporazum o vojaški pomoči med Jugoslavijo in ZDA, po kateri sta začeli
                prihajati ameriška vojaška oborožitev in oprema. Prav ljubljanski 23. korpus je bil
                kot prvi popolnoma popolnjen z ameriško opremo, kar je vplivalo tudi na
                preoblikovanje vojaških enot. Novopreoblikovane oborožene sile so nato preizkusili
                leta 1953 na velikih manevrih, ki so potekali na območju Hrvaške, na katerih so se
                jugoslovanske sile morale spopasti s silami, prodirajočimi iz Madžarske proti
                Zagrebu. Isto leto je bila ponovno v ospredju tržaška kriza, kar je vplivalo na
                večjo koncentracijo sil na slovenskem ozemlju.</p>
            <p>Leta 1956 je sledila nova strateška reorganizacija, in sicer so na območju 5. vojaške
                oblasti ustanovili tri vojaška področja (zagrebško, ljubljansko in reško),
                reformirali pa so tudi večje število enot in formacij. Zaradi izboljšanja odnosa s
                Sovjetsko zvezo je Jugoslavija prekinila sporazum o vojaški pomoči z ZDA. Nova
                strateška organizacija je trajala komaj nekaj let, ko so leta 1959 ukinili armadne
                oblasti in ponovno ustanovili armade kot najvišje strateške oblike. Hkrati so
                spremenili notranjo organizacijo in šli v peterno strukturo: divizija je po novem
                imela pet polkov, polk pet bataljonov. Seveda so bile številne izjeme, ki niso
                ustrezale predpisani strukturi. Vsaka armada je tako po novem imela štiri vojaška
                področja, kar je v primeru 5. armade (s sedežem v Zagrebu) pomenilo – vojaško
                področje Zagreb (ki je pokrivalo tudi del slovenskega ozemlja), vojaško področje
                Ljubljana (celotno na slovenskem ozemlju), vojaško področje Reka in vojaško področje
                Maribor (celotno na slovenskem ozemlju). Tokratna reorganizacija je trajala vse do
                leta 1964 in je dejansko negirala reforme iz leta 1959. Naslednje leto, ob 20.
                obletnici konca druge svetovne vojne, so bile številne enote JLA preimenovane v
                skladu s tradicijo partizanskih enot.</p>
            <p>Nova reorganizacija je potekala med letoma 1966 in 1968, pri čemer je bil največji
                poudarek namenjen reformi oklepnih enot, kar je vplivalo tudi na številne
                reorganizacije na slovenskem območju. Napad sil Varšavskega pakta na Češkoslovaško
                leta 1968 je povzročil zaskrbljenost v jugoslovanskem vojaškem vrhu in s tem se je
                pozornost ponovno vrnila k nevarnosti z vzhoda.</p>
            <p>Tretje poglavje je namenjeno pregledu razvoja Jugoslovanske vojne mornarice (JRM) med
                letoma 1945 in 1960. Ob koncu druge svetovne vojne je JRM imela v sestavi 475
                različnih plovil, od katerih so večino predstavljala civilna plovila z dodano
                oborožitvijo. Do leta 1948 so večino teh plovil izločili iz uporabe, hkrati pa je
                JRM začela dobivati zaplenjena nemška in italijanska plovila ter tudi plovila
                Jugoslovanske kraljeve vojne mornarice. Med pomembnejšimi povojnimi nalogami JRM je
                bilo poleg (pre)oblikovanja strukture tudi razminiranje Jadranskega morja in
                odstranitev vseh med vojno uničenih, potopljenih plovil ter letal. Do konca leta
                1951 so tako uničili 2000 pomorskih min. Ponovno so začeli razvijati vojaško
                ladjedelništvo. V okviru vojaške pomoči je JRM od ZDA prejela tudi plovila in drugo
                pomorsko opremo. V skladu z reorganizacijo preostalih vej oboroženih sil, opisanih
                zgoraj, je tudi JRM doživela vrsto sprememb na strateški, operativni in taktični
                ravni.</p>
            <p>Četrto poglavje je posvečeno jugoslovanskemu vojnemu letalstvu. Ob koncu druge
                svetovne vojne so se na območju Slovenije in Hrvaške nahajale letalske enote na treh
                letališčih (Zagreb, Ljubljana in Zadar). Leta 1945 je bilo ustanovljeno 4. letalsko
                oblastno poveljstvo s sedežem v Zagrebu, ki je pokrivalo tudi slovensko ozemlje;
                poleg Ljubljane je pozneje postalo operativno še letališče v Cerkljah. V prvih
                povojnih letih so jugoslovanska lovska letala sestrelila ali poškodovala več
                zavezniških letal (večinoma transportnih), ki so bila na poti med Avstrijo in
                Italijo. Leta 1950 je bil ustanovljen 3. letalski korpus (s sedežem v Zagrebu), ki
                je pokrival celo vojaško letalstvo na zahodu Jugoslavije. V sklopu ameriške vojaške
                pomoči je jugoslovansko vojno letalstvo prejelo ameriška in britanska lovska letala,
                s katerimi so pričeli zamenjevati zaplenjena nemška letala. Med tržaško krizo je
                bilo aktivno tudi vojno letalstvo, kar je pomenilo povečanje letalskih sil predvsem
                v Cerkljah. Avtor samostojna podpoglavja nameni pregledu poskusa ustanovitve
                pomorskega letalstva, razvoja radarske mreže in nadaljnje reorganizacije do leta
                1968.</p>
            <p>Peto poglavje je avtor namenil pregledu vojaškega varnostnega sistema, predvsem
                delovanja Korpusa narodne obrambe Jugoslavije. Že leta 1947 je bil KNOJ preoblikovan
                v obmejne enote, dokler ni bil dokončno ukinjen leta 1953. Predstavljena je tudi
                protiobveščevalna služba (KOS), njena organizacija in delovanje v času Informbiroja.
                Leta 1955 je bil KOS preoblikovan v Varnostno službo JLA.</p>
            <p>Zadnje, šesto poglavje je posvečeno vojaško-šolskemu sistemu na območju Hrvaške in
                Slovenije. V Sloveniji so nekaj časa delovale razne specialistične šole ali šolski
                centri: avtomobilski v Ilirski Bistrici, za zveze v Škofji Loki in veterinarski v
                Ljubljani. Med letoma 1951 in 1953 se je v Vipavi nahajala tudi šola za rezervne
                častnike pehote, ki je bila preseljena v Novo mesto, dokler je niso leta 1955
                premestili v Sarajevo in končno v Bilećo. Prav tako se je v Ljubljani nahajalo
                vojaško sanitetno učilišče in v Mariboru podčastniška sanitetna šola; obe šolski
                ustanovi sta bili leta 1964 premeščeni v Novi Sad. Medtem ko v Sloveniji ni bilo
                nobene vojaškopomorske šolske ustanove, se je krajši čas (1949–53) na ljubljanskem
                letališču v Polju nahajala Višja letalska častniška šola ter nato le eno leto
                (1955–56) tudi Letalska aplikativna šola.</p>
            <p>Sledijo še priloge: čini v JLA, organizacijska in kadrovska struktura kopenske vojske
                JLA v Sloveniji in Hrvaški 1945–68, struktura 5. vojaške oblasti med ustanovitvijo
                leta 1949, struktura JVM leta 1949, popis združenih enot vojaškega letalstva in
                zračne obrambe na območju Slovenije in Hrvaške, organizacija enot jugoslovanskega
                vojaškega letalstva leta 1949 in pregled oborožitve JLA leta 1960.</p>
            <p>Monografija je bogato opremljena s fotografijami, ki omogočajo nazorni prikaz
                modernizacije Jugoslovanske ljudske armade v prvih dveh povojnih desetletjih. Z
                vidika zgodovinopisja bralca zmoti popolna odsotnost kakršnegakoli sistema navajanja
                uporabljenih virov in literature, ki so navedeni na koncu. Kljub temu pa monografija
                prinaša celovit pregled prisotnosti enot in ustanov Jugoslovanske ljudske armade na
                slovenskem (in hrvaškem) ozemlju, kar omogoča nadaljnje raziskave tega obdobja
                slovenske (jugoslovanske in hrvaške) vojaške zgodovine. Glede na dejstvo, da smo v
                skupni državi po drugi svetovni vojni živeli skoraj pol stoletja, preseneča manjše
                število znanstvenih del o Jugoslovanski ljudski armadi na Slovenskem, izključujoč
                seveda dela, ki se nanašajo na osamosvajanje Slovenije.</p>
        </body>
    </text>
</TEI>
