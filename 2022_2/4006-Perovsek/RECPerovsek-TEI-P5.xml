<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Janko Sever, Krogla in medalje</hi>. Ljubljana: Zveza
                    policijskih veteranskih društev Sever, 2021, 132 str., ilustr.</title>
                <author>
                    <name>
                        <forename>Jurij</forename>
                        <surname>Perovšek</surname>
                    </name>
                </author>
            </titleStmt>
            <editionStmt>
                <edition><date>2022-03-21</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4006</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-09-05T06:47:00Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc></change>
            </listChange>
        </revisionDesc>
    </teiHeader>
    <text>
        <front>
            <docAuthor>Jurij Perovšek</docAuthor>
        </front>
        <body>
            <figure>
                <graphic url="RecPerovsek.jpg" height="350px"/>
            </figure>
            <p>Med lanskimi obeležitvami tridesetletnice slovenske osamosvojitve je imela zaznamujoč
                pomen tudi knjiga o enem izmed izjemnih in doslej še neosvetljenih dejanj v vojni za
                Slovenijo leta 1991 – omejitvi oziroma preprečitvi učinkovitega bojnega delovanja
                močne oklepne enote Jugoslovanske ljudske armade (JLA) iz vojašnice »22. junij« v
                Pivki. To je s svojo drznostjo in domoljubno zavestjo storil Stane Požar, civilni
                orožar v pivški vojašnici.</p>
            <p>Knjiga <hi rend="italic">Krogla in medalje</hi> natančno predstavlja osamosvojitveno
                delovanje Staneta Požarja. To je njena posebna vrednost, saj je usoda posameznika
                kot sestavnega aktivnega člena osamosvojitve v njeni celosti še vedno premalo
                opazna, v ospredju so drugače zastavljene razčlenitve in osebna spominjanja. Podoba
                dogajanja leta 1991 ima tako še vedno dovolj prostora za nove dopolnitve. Knjiga <hi
                    rend="italic">Krogla in medalje</hi> je v tem pogledu pomemben prispevek k
                zavedanju, kako je, takoj pa njeni ustanovitvi, potekala obramba naše države in kdo
                vse ter kako, s kakšno voljo, iznajdljivostjo, strokovnostjo in pogumom je bil
                graditelj takratne narodove zgodovinske prelomnice.</p>
            <p>Avtor <hi rend="italic">Krogle in medalj</hi> je Požarjevo delovanje povezal s
                prikazom tedanjih slovenskih in jugoslovanskih političnih razmer, varnostnega in
                obrambnega sistema, ki so ga v Sloveniji in na območju Južne Primorske razvili pred
                osamosvojitvijo in v pripravah nanjo, ter razporeditve in bojne moči JLA ter
                postopkov njene obveščevalne službe na Južnem Primorskem. Opozori tudi na različno
                razpoloženje med njenim častniškim kadrom, razpeto od razumevanja slovenskih
                narodnoemancipacijskih teženj do njihovega sovražnega zanikanja – in na slovenski
                strani na organiziranost ter odločenost primorskih ljudi za državno uresničenje in
                obrambo slovenske domovine.</p>
            <p>Stane Požar je imel eno od ključnih vlog v vojni za samostojno Slovenijo na
                Primorskem. Izhajal je iz protifašistične in partizanske rodbine, v kateri sta bila
                domoljubje in boj za slovensko svobodo ena od njenih ključnih vrednot. To ga je
                odločilno oblikovalo in poleg osebnega poštenja ter visoke delovne etike vodilo
                skozi življenje. Rodil se je na Novi Sušici 16. decembra 1949, se v srednji šoli
                izučil za kovinarja in se po delu v kemični in kovinski industriji leta 1973
                zaposlil v pivški vojašnici. Postal je cenjen in iskan vzdrževalec tankovskega in
                pehotnega orožja.</p>
            <p>Ko jugoslovanska politika leta 1990 ni imela ne volje ne moči, da bi rešila državno
                krizo, in je JLA z delno razorožitvijo slovenske Teritorialne obrambe skušala
                presekati narodovo emancipacijsko in demokratično pot, je Stane Požar v zavedanju,
                da bodo proti Sloveniji nastopili s silo, svojo vlogo pri obrambi Slovenije videl v
                prizadevanju, da prispeva k slabljenju jugoslovanske bojne moči, kolikor le more. To
                je bilo njegovo osnovno vodilo, ki se je Sloveniji bogato obrestovalo.</p>
            <p>S Požarjem so takoj po plebiscitu decembra 1990 navezali stik predstavniki slovenskih
                varnostnih organov. Postal je sodelavec takratne službe državne varnosti, kasneje
                Varnostno-informativne službe. Pred tem je sodeloval s poveljnikom posebne enote
                Milice v Postojni, več let pa je bil tudi v rezervnem sestavu Milice. V pripravah za
                obrambo Slovenije in med vojno za Slovenijo je aktivno sodeloval z Milico,
                Teritorialno obrambo (TO) in Narodno zaščito (NZ). »Staneta [so] vsi potrebovali,
                vsi izkoristili, da so pri njem iskali informacije«, se je kasneje spominjal eden od
                pripadnikov NZ (str. 70). Požar je v času osamosvojitvenih priprav varnostnim in
                obrambnim strukturam poročal o bojni môči, s katero razpolagajo v vojašnici, zbiral
                druge strateške informacije in podajal ocene o razpoloženju med častniki in vojaki.
                Med osamosvojitveno vojno je zunaj vojašnice, v katero se po 25. juniju 1991 ni
                vrnil, vojašnico pa je zaradi priprav JLA na poseg proti Sloveniji s težavo zapustil
                – v neprestani nevarnosti, da ga izsledi vojaška obveščevalna služba, opravljal
                nevarne opazovalne naloge o dogajanju v pivškem vojaškem kompleksu in širšem
                prostoru. Bil je vpet v vsestransko dejavnost slovenskih osamosvojitvenih sil in je
                prigovarjal tistim pripadnikom JLA, za katere je ocenil, da razumejo slovensko
                osamosvojitveno hotenje in boj, naj jima ne nasprotujejo, ampak se pridružijo
                Sloveniji in jugoslovansko vojsko zapustijo. In ob tem se je zgodila ironija usode.
                Zaradi izvajanja zahtevnih konspirativnih nalog po naročilu slovenskih obrambnih sil
                ter vojnih razmer, ki niso dopuščale običajnega formalnega vojaškega vpoklica, Požar
                vanje uradno ni bil vključen. Dokumenta, da je pripadnik obrambnih sil slovenske
                osamosvojitve, niso izdali. »Papir« ga tedaj ni zanimal, njegov temeljni in skrajni
                cilj sta bili osamosvojitev Slovenije in odločenost, da k njej prispeva največ, kar
                more.</p>
            <p>Prispevek Staneta Požarja k slovenski osamosvojitvi je bil resnično pomemben. V
                pivški vojašnici, kjer sta bila dva oklepna bataljona, je sredi junija 1991 skrajšal
                udarne igle na topovih tankov prvega bataljona. To je onemogočilo, da bi igle ob
                sprožitvi udarile v netilke, s tem pa sta bila preprečena njihov vžig in aktiviranje
                topovskih granat. Spremenil je tudi nastavitve merilnih naprav tankovskih
                mitraljezov, da niso zagotavljale zadetka v cilj, in z nasutjem sladkorja v
                tankovske motorje onesposobil več oklepnih vozil. Ko so tanki 26. junija 1991
                zjutraj izvozili iz vojašnice, so kmalu obstali. Usposobili so jih šele po treh
                urah. Tank je bil izjemna nevarnost za slovenske obrambne sile. Takratne enote TO so
                po celi Sloveniji izkusile njegovo bojno moč.</p>
            <p>Tanke iz vojašnice v Pivki so uporabili ob zasedbi mejnega prehoda Rožna dolina 27.
                junija 1991. V spopadu z JLA so naslednji dan slovenske obrambne sile mejni prehod
                zasedle, dobljeni spopad v Rožni dolini pa je bil izredno pomembna zmaga v vojni za
                Slovenijo. Stane Požar je k temu pripomogel s svojim dejanjem v pivški vojašnici.
                Ker so tanki drugod po Sloveniji delovali zelo napadalno, lahko namreč sklepamo, da
                je jugoslovanska stran nameravala uporabiti njihove topove tudi na tem prostoru. A
                do tega ni prišlo. Ob uporabi tankovskega mitraljeza pa kljub izšolanemu in
                strokovno usposobljenemu mitraljezcu krogle v Rožni dolini niso zadele cilja.
                Podobno je bilo tudi 2. julija 1991, ko se je tank ustavil pred izpraznjeno stavbo
                Milice v Pivki (v njej je ostal samo komandir), proti njej usmeril topovsko cev,
                nato v takem položaju obstal, potem pa cev obrnil na izhodišče in se odpeljal. Pred
                tem je koordinacijska skupina za Južno Primorsko prejela obvestilo, da bodo cilji
                napada s tanki iz pivške vojašnice objekti občine, TO in postaje Milice v Pivki. Do
                uporabe topa, ki so jo glede na prejeto obvestilo in ravnanje tankovske posadke
                lahko pričakovali, ni prišlo.</p>
            <p>Odziv slovenskih ljudi na jugoslovanski vojaški poseg ter preplet drugih okoliščin in
                delovanj, ki so oblikovali tedanji zgodovinski čas, so v <hi rend="italic">Krogli in
                    medaljah</hi> nazorno predstavljeni. Avtor je podrobno predstavil tudi zadnji
                dan Požarjevega življenja, 2. julij 1991, ko ga je, da bi preveril in nato poročal
                TO, ali je v vojašnici v Pivki avtomobil določene osebe oziroma ali je ta v njej,
                voznik s civilnim avtomobilom peljal mimo nje. Požar je bil oborožen s pištolo.
                Vojaki na cesti pred vhodom v vojašnico so ju hoteli ustaviti, voznik je po njegovem
                navodilu pospešil hitrost, prisotni podčastnik, ki ga je prepoznal, pa je z
                avtomatsko puško streljal za odhajajočim vozilom. Staneta Požarja, do katerega so
                bili tedaj v vojašnici nepopustljivo sovražni, saj so brez težav ugotovili, kdo je
                povzročil okvare na tankih, je smrtno zadel.</p>
            <p>Požarjeva smrt je za njegovo družino pomenila dvojni udarec: bolečo in tragično
                izgubo moža in očeta mladoletnega sina ter hčerke in kasnejše soočenje njegovih
                najbližjih s togim in skrajno ozkim gledanjem slovenske države na najbolj kritične
                trenutke njenega komaj rojenega življenja. Zanj je Stane Požar žrtvoval svojega, a
                na njegovem pogrebu predstavnikov države ni bilo. Tistim, ki so ga želeli pospremiti
                na njegovi zadnji poti, so udeležbo na pogrebu prepovedali. Uradi vrste državnih
                ustanov so v njegovi smrti videli (in vidijo) smrt moža, ki je na varnostno-obrambni
                ravni pomembno prispeval k slovenski osamosvojitvi, vendar ne kot pripadnik njenih
                varnostno-obrambnih struktur, pač pa kot civilna oseba. Zaradi pisno neizvedenega
                vpoklica v slovenske obrambne sile se je izvajanje vseh nalog, ki jih je po ustnih
                dogovorih z njimi opravil Stane Požar, štelo za dejanja izven varnostno-obrambnega
                sistema delujočega domoljuba. Država zato njegovi vdovi ali otrokoma ni bila
                pripravljena dodeliti kakršne koli priznavalnine po vojaški žrtvi osamosvojitvene
                vojne. Statusa veterana vojne za Slovenijo mu kljub številnim pričam in njihovim
                izjavam niso priznali. Posmrtno pa so mu podelili visoka odlikovanja – častni znak
                svobode Republike Slovenije, častni vojni znak Republike Slovenije, bronasti znak
                Ministrstva za notranje zadeve in zlato plaketo Slovenske obveščevalno-varnostne
                agencije. Prispevek Staneta Požarja k slovenski osamosvojitvi so na ta način
                upoštevali. Po njem so poimenovali tudi vojašnico v Pivki. A k posmrtnemu
                podeljevanju odlikovanj je avtor pikro pripisal, da je Požar »po vsakem zavrnjenem
                zahtevku za družinsko invalidnino (…) dobil še novo posmrtno medaljo« (str. 121). Na
                kraju, kjer je bil ustreljen, stoji spominsko obeležje. Toda dostojanstvo
                posameznika se ohranja tudi skozi spomin nanj v skrbi za njegove najbližje, ki so
                utrpeli izgubo z njegovim žrtvovanjem za domovino, saj so izgubili moža, očeta in
                dragega sorodnika. Tudi to je ena od podob osamosvojitvenega časa in obdobja po
                njem. Pravica se je »že skorajda povsem izgubila v državnih predalih edinstvenega
                vseslovenskega uspeha« (str. 125).</p>
            <p>Da bi bili bolečina ob izgubi moža in očeta ter prizadetost njegovih osamosvojitvenih
                sodelavcev še večji, je v preteklih desetletjih poskrbelo domače in tuje pravno
                kolesje, ki je vodilo postopek proti povzročitelju Požarjeve smrti. Ta se je po
                slovenski osamosvojitvi umaknil v eno od evropskih držav. Slovenska država v dobrih
                tridesetih letih ni mogla zagotoviti, da bi jugoslovanskega podčastnika, ki je
                Staneta Požarja ustrelil, privedli pred sodišče, kjer bi izpeljali zakonit in
                pravičen sodni proces in ugotovili materialno resnico. Tako bi tudi razjasnili
                Požarjevo vlogo in položaj v osamosvojitveni vojni, ali je bil civilist ali ne. Smrt
                Staneta Požarja, odgovornost njenega povzročitelja, dokumentirana resnica o njej in
                Požarjeva posmrtna usoda so se izgubile v slovenskem in evropskem pravniškem
                labirintu. Kot je zapisal avtor, bo »vse to ostalo skrito v senci vojne za
                Slovenijo« (str. 113). Kljub temu pa so v tej knjigi podane tehtne razlage, ki
                odpirajo širši pogled na razumevanje in poznavanje osamosvojitvenih dejanj Staneta
                Požarja. Sedaj se lahko z njimi seznanimo.</p>
            <p>Pričujoča knjiga, plod resnega raziskovalnega dela, ki ga kaže vrsta tehtnih virov in
                literature, na katere je oprta, je dobrodošel in potreben prispevek k dosedanjim
                obravnavam in izčiščevanju pogleda na leto 1991. Daje mu novo razsežnost, hkrati pa
                ohranja spomin na nesebičnega in doslednega človeka, ki se je brez pomišljanja
                odzval zahtevi časa. Pokaže, koliko in kako odločilno lahko prispeva posameznik v
                ključnih narodovih trenutkih, in to je njeno temeljno sporočilo. Besedo h knjigi je
                prispeval predsednik Združenja Sever, nekdanji pomočnik načelnika slovenske Milice
                in državni sekretar na Ministrstvu za obrambo RS ter dekan Visoke šole za notranje
                zadeve prof. dr. Tomaž Čas, spremno besedo pa podpisani.</p>
            <p>Tukaj velja še beseda o avtorju tega dela. Janko Sever je dolgoletni nekdanji
                kriminalist in delavec na drugih področjih organov za notranje zadeve. Poleg
                pričujoče knjige je po upokojitvi našel čas tudi za literarno ustvarjanje.<note
                    place="foot" xml:id="ftn1" n="1">Janko Sever, <hi rend="italic">Mojim prvih
                            60</hi> (Gabrovica: samozaložba, 2011); isti, <hi rend="italic">Poezije
                            z Bržanije</hi> (Gabrovca: samozaložba, 2020).</note> Med
                osamosvojitvijo in ob odhodu JLA iz koprskega pristanišča 25. oktobra 1991 je bil
                načelnik Uprave za notranje zadeve Koper. Je tudi bratranec Stanislava Požarja, s
                katerim sta si delila mladostniška doživetja in izkušnje ter skovala trdno
                prijateljstvo.</p>
            <p>Povezanost obeh bratrancev, pripadnost slovenski osamosvojitvi in vzgib k izrisovanju
                odtenkov njene podobe so rodili to knjigo. Z njo imajo bralke in bralci v rokah še
                en dobrodošel in pomemben, žal pa tudi tragičen prikaz odločilnih trenutkov naše
                zgodovine.</p>
        </body>
    </text>
</TEI>
