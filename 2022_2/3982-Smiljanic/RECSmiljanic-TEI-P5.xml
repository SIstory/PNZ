<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title><hi rend="bold">Aleksander Lorenčič, From dreams of 'a second Switzerland' to
                        capitalism without a human face</hi>. Ljubljana: Inštitut za novejšo
                    zgodovino, Slovenska matica, Založba ZRC, 2021, 280 + 16 str.</title>
                <author>
                    <name>
                        <forename>Ivan</forename>
                        <surname>Smiljanić</surname>
                    </name>
                </author>
            </titleStmt>
            <editionStmt>
                <edition><date>2022-01-26</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/3982</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-09-05T06:46:05Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc></change>
            </listChange>
        </revisionDesc>
    </teiHeader>
    <text>
        <front>
            <docAuthor>Ivan Smiljanić</docAuthor>
        </front>
        <body>
            <figure>
                <graphic url="smiljanic.jpeg" height="350px"/>
            </figure>
            <p>Lansko obeleževanje okrogle obletnice samostojne Slovenije je prineslo številne nove
                knjižne naslove, ki osvetljujejo dogodke izpred treh desetletij in pot, prehojeno v
                vmesnem času. Razumljivo je, da je bilo največ pozornosti posvečene politični,
                diplomatski in vojaški zgodovini, ostali vidiki so ostali bolj na obrobju. Kljub
                temu je manko pri gospodarski zgodovini zapolnila monografija <hi rend="italic">From
                    dreams of 'a second Switzerland' to capitalism without a human face</hi>, delo
                ekonomskega zgodovinarja in direktorja Pokrajinskega muzeja Ptuj-Ormož dr.
                Aleksandra Lorenčiča, ki je izšla v skupnem založništvu Inštituta za novejšo
                zgodovino, Slovenske matice in Založbe ZRC. Poleg fizične izdaje je na spletu
                objavljena prosto dostopna digitalna različica (<ref
                    target="https://omp.zrc-sazu.si/zalozba/catalog/book/1969"
                    >https://omp.zrc-sazu.si/zalozba/catalog/book/1969</ref>).</p>
            <p>Monografija je predelana različica Lorenčičevega – z nagrado Ervina Dolenca za
                najboljši prvenec ovenčanega – dela <hi rend="italic">Prelom s starim in začetek
                    novega: tranzicija slovenskega gospodarstva iz socializma v kapitalizem
                    (1990–2004)</hi> iz leta 2012. Novejša različica z izbiro angleščine meri na
                širše občinstvo, obenem pa je v primerjavi s predhodnico hkrati konciznejša in
                obsežnejša. Konciznejša preprosto zato, ker je krajša, obsežnejša pa, ker pokriva
                širše časovno obdobje, ki sega tako rekoč do današnjega dne; najverjetneje gre za
                prvo večje delo slovenskega gospodarskega zgodovinopisja, v katerem je mogoče
                zaslediti omembo covida-19.</p>
            <p>Uvodni del monografije sestavljajo štiri krajša poglavja. Spremni besedi sledita
                kratka razmisleka o problematiki gospodarske zgodovine, s katero se v Sloveniji
                ukvarja le malo aktivnih raziskovalcev (avtor te recenzije se trudi, da prispeva
                svoj delež k izboljšavi stanja, saj je sredi pisanja disertacije o zgodovini
                stečajev na Slovenskem), in pomenu kriz za gospodarstvo. V nekoliko daljšem poglavju
                je opredeljen eden od temeljnih pojmov celotne monografije, tranzicija, in orisan
                t. i. gradualistični pristop pri prehodu iz samoupravnega socialističnega
                gospodarskega modela v tržni kapitalizem, ki je v slovenskem primeru prevladal nad
                t. i. šok terapijo, s katero bi bile spremembe uvedene čez noč. Avtor primerja
                mnenja slovenskih ekonomistov in politikov ter ugotavlja, da konsenza o postopni
                preobrazbi gospodarstva kot boljši od obeh možnosti ni (bilo).</p>
            <p>Uvodnim pojasnilom sledi poglavje, v katerem je orisana jugoslovanska politična ter
                gospodarska kriza druge polovice 80. let. Predstavljeni so ključni vzroki za
                poglabljanje krize in orjaške dimenzije, ki jih je sčasoma zavzela. Podpoglavja se
                dotikajo fenomenov maničnega grajenja zasebnih hiš po Sloveniji, velikih investicij
                v javne projekte in oblikovanja prepoznavnosti slovenskih tržnih znamk. V naslednjem
                poglavju so orisani oddaljevanje Slovenije od socialističnega gospodarstva in
                jugoslovanske gospodarske skupnosti leta 1990 ter prvi koraki pri vzpostavitvi
                tržnega sistema v naslednjem letu. Pregled zadnjih jugoslovanskih let, ki po slogu
                malce spominja na širokemu občinstvu dostopne zapise ekonomskega zgodovinarja Ivana
                Berenda, bo gotovo koristil tujim bralcem, saj zahvaljujoč jedrnatosti in
                natančnosti predstavi razumljivo sliko gospodarskih razmer, ki so prispevale svoje k
                razpadu skupne države.</p>
            <p>Naslednja poglavja se ukvarjajo z gospodarsko zgodovino samostojne Slovenije in so
                urejena tematsko namesto kronološko. Prvo poglavje sklopa ponudi pregled slovenskega
                vključevanja v zahodne mednarodne zveze, približevanje Evropski uniji pa je
                obravnavano kot najpomembnejši proces med njimi. Prikazana je makroekonomska podoba
                Slovenije z vzponi in padci, ki so zaznamovali njeno gospodarsko zgodovino, od
                recesije in okrevanja v prvi polovici 90. let preko postopne stabilizacije na
                prelomu tisočletja do ekonomske rasti in nizke inflacije v času pristopa k EU. Manj
                podrobno je razdelano obdobje od leta 2004 do danes, ki je prav tako prineslo
                številne spremembe in pretrese, z gospodarsko krizo leta 2008 na čelu. Prikaz
                slovenskega položaja je s pomočjo zaključnih dveh podpoglavij, v katerih so zbrani
                primerjalni podatki drugih evropskih držav, postavljen v širši kontekst.</p>
            <p>Najdaljše poglavje monografije je namenjeno morda temeljnima postopkoma, ki sta
                zaznamovala slovensko gospodarstvo 90. let: denacionalizaciji in privatizaciji. V
                dvanajstih podpoglavjih so analizirani različni aspekti obeh postopkov, ki so se
                nanašali na stanovanja, podjetja in zemljišča, posebna pozornost pa je namenjena
                tudi certifikatom (in javnosti, ki je ob ravnanju z njimi dokazala, da privatizacije
                ne razume najbolje) ter vzniku podjetniške kulture. Lorenčič o preobrazbi ne piše
                idealizirano, temveč opozarja na številne nepravilnosti in kriminalna dejanja, ki so
                se zgodila med nepreglednim procesom in ki so v gospodarstvu povzročila težko
                predstavljive izgube (po navedbi v opombi 405 finančna škoda zaradi prevar med
                letoma 1990 in 1992 dosega vsoto današnje 2,5 milijarde evrov, ekvivalent polovice
                slovenskega proračuna leta 1992) ter socialne posledice. Te so se odražale zlasti
                pri stotinah stečajev nekoč močnih podjetij, ki so imela tudi po več tisoč
                zaposlenih. Obravnavane so razprave o prodaji državnega premoženja tujim podjetjem,
                pa tudi možnost ponovne uporabe koncepta delavskega samoupravljanja, ki morda, kot
                kažejo nekateri podjetniški primeri, lahko deluje tudi v tržnem kapitalizmu. Podobno
                kot v prejšnjem poglavju so slovenske izkušnje postavljene v širši kontekst s
                predstavitvijo tranzicijskih izkušenj Hrvaške, Srbije in nekaterih držav Srednje
                Evrope.</p>
            <p>Podoben nabor tem srečamo tudi v poglavju o prestrukturiranju gospodarstva, torej
                postopku, ki je tesno povezan s privatizacijo. Številni gospodarski sektorji so
                bili, neredko ob sodelovanju države, preoblikovani, prilagojeni in posodobljeni, da
                bi bolje odgovarjali zahtevam novih tržnih razmer. Okrepil se je storitveni sektor
                in pričel se je postopek deindustrializacije, vendar so spremembe prinesle tudi
                številne probleme, med njimi povišano brezposelnost in – ponovno – gospodarski
                kriminal v obliki številnih afer. V zaključnem podpoglavju je predstavljen
                ambivalenten slovenski odnos do predajanja nekoč slovenskih podjetij v roke tujih
                konglomeratov, ki v javnosti vsakič znova zbudi burne reakcije. V uteho je lahko
                dejstvo, da nekatera podjetja, banke in druge družbe uspevajo tudi v tujem
                lastništvu, vendar ni ravno spodbudno, da se poglavje zaključuje z omembo
                strmoglavljene Adrie.</p>
            <p>Zadnje poglavje monografije obravnava razvoj slovenskih regij. Zemljevid stopnje
                regionalne razvitosti je precej lisast, pri čemer velja ohlapno pravilo, da je
                zahodnejša polovica države razvitejša od pokrajin vzhodno od Trojan, ki so se po
                osamosvojitvi spopadale s propadi številnih nekdanjih paradnih konjev slovenske
                industrije in porastom brezposelnosti. Z novimi zakoni in finančno pomočjo se je
                razlika postopoma zmanjšala, vendar je neenakost še vedno del slovenske realnosti.
                Kljub temu pa sta obe polovici države po bruto družbenem proizvodu še vedno pod
                povprečjem EU.</p>
            <p>Monografija se zaključuje s povzetkom najpomembnejših ugotovitev, 34 strani
                obsegajočim seznamom uporabljenih arhivskih virov, literature, časopisja ter
                natisnjenih in elektronskih virov in šestnajststransko slikovno prilogo z 31
                fotografijami (od katerih je skoraj polovica preslikava bonov in tolarskih
                bankovcev) iz fototeke Muzeja novejše zgodovine.</p>
            <p>Vsebino monografije je mogoče najkrajše povzeti s pomočjo misli iz njenega sklepnega
                dela: »Slovenska ekonomska tranzicija zato ni zgolj zgodba o uspehu niti zgodba o
                neuspehu. Ima dobre in slabe strani.« (str. 235, prev. I. S.) Realističnost, ki jo
                pooseblja citat, zaznamuje celo monografijo. Lorenčič razgrinja obe plati slovenske
                gospodarske zgodovine, od gospodarskega vzpona in vključitve v pomembne mednarodne
                zveze do stečajev, brezposelnosti, kriminala in regionalne zaostalosti. Zahvaljujoč
                citiranju širokega nabora virov, katerih avtorji včasih gojijo diametralno nasprotne
                gospodarske, politične in še kakšne poglede, se v delu izrisuje kompleksna diahrona
                podoba živahnega organizma, imenovanega slovensko gospodarstvo. Seveda predstavljena
                podoba ni in ne more biti dokončna, saj je zgodovinjenje najnovejše dobe, da ne
                rečemo današnjosti, vedno zahtevna naloga, ki ni nikoli opravljena. Kljub temu je
                monografija prvi poskus orisa slovenske gospodarske zgodovine vse do pandemične dobe
                (čeprav je poudarek ostal na obdobju pred vstopom v EU), ki bo ostala referenčno
                delo o tej temi – vsaj do morebitnega izida posodobljene različice ob naslednji
                okrogli obletnici obstoja države.</p>
        </body>
    </text>
</TEI>
