<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>
                    <hi rend="bold">Mateja Čoh Kladnik, Koširjevi in </hi><hi rend="italic bold"
                        >Matjaževa vojska</hi><hi rend="bold"> v Sevnici. </hi>Ljubljana: Študijski
                    center za narodno spravo, 2022, 345 str.</title>
                <author>
                    <name>
                        <forename>Marta</forename>
                        <surname>Rendla</surname>
                    </name>
                </author>
            </titleStmt>
            <editionStmt>
                <edition><date>2022-03-03</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Privoz 11</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/4059</pubPlace>
                <date>2021</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">62</biblScope>
                <biblScope unit="issue">2</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change><date>2022-09-05T06:43:59Z</date>
                    <name>Mihael Ojsteršek</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Marta Rendla</docAuthor>
        </front>
        <body>
            <figure>
                <graphic url="rendla.jpg" height="350px"/>
            </figure>
            <p>Znanstvena monografija Mateje Čoh Kladnik <hi rend="italic">Koširjevi in Matjaževa
                    vojska v Sevnici</hi>, ki jo je izdal Študijski center za narodno spravo iz
                Ljubljane v letošnjem letu, je po eni strani študija primera o sedmih pripadnikih in
                petih podpornikih t. i. Matjaževe vojske v Sevnici, kot jo je po ugotovitvah
                avtorice določila in organizirala povojna politična policija Udba; po drugi strani
                pa gre za zgodbo o opozicijski organizaciji, kot je ugotovilo sodišče na primeru
                obnovitvenih postopkov nekaterih članov sevniške organizacije Matjaževe vojske v 90.
                letih prejšnjega stoletja.</p>
            <p>Tematika ilegalnih povojnih oboroženih skupin, t. i. Matjaževe vojske, velja v
                slovenskem zgodovinopisju za manj preučevano in raziskovano. Kar pa za avtorico kot
                sodelavko SCNR, katerega raziskovalno področje je proučevanje v slovenskem prostoru
                prisotnih totalitarizmov (fašizma, nacizma in komunizma) in osvetljevanje še
                neraziskanih ter pogosto zamolčanih tem, ne velja, saj se tej tematiki posveča že
                vrsto let. <hi rend="italic">Koširjevi in Matjaževa vojska v Sevnici </hi>je njena
                druga knjiga z omenjeno tematiko. Prva knjiga, <hi rend="italic">Za svobodo, kralja
                    in domovino</hi>, je kot predelan doktorat izšla leta 2010. Poleg Mateje Čoh
                Kladnik se je delovanju Matjaževe vojske v magistrski nalogi leta 2002 posvečal še
                zgodovinar, publicist in aktualni poslanec Državnega zbora Republike Slovenije
                Martin Premk. Bivši kustos muzeja Park vojaške zgodovine v Pivki je predelano
                magistrsko nalogo objavil v knjigi <hi rend="italic">Matjaževa vojska
                1945−1950</hi>. Do danes je izšla v dveh natisih, leta 2005 in 2014. O Matjaževi
                vojski je v 90. letih 20. stoletja pisal tudi Zdenko Zavadlav. Knjiga <hi
                    rend="italic">Križarji – Matjaževa vojska na Slovenskem</hi> Zdenka Zavadlava,
                ki je bil med drugo svetovno vojno aktivist OF in pripadnik VOS-a in Ozne ter
                povojni obsojenec in zapornik, je izšla leta 1994.</p>
            <p>Tokratna knjiga Mateje Čoh Kladnik na 345 straneh predstavlja vzorno študijo primera
                delovanja Matjaževe vojske na lokalni ravni. S pomočjo protagonistove življenjske
                zgodbe in z veliko mero kritične analize arhivskih dokumentov je v ospredju silno
                prizadevanje dokazati, da nastanek, organizacija in delovanje ilegalnih skupin v
                Sloveniji, za katere se je uveljavilo več poimenovanj, Matjaževa vojska, Matjaževo
                gibanje, najpogosteje pa bande in tolpe, niso bili takšni, kot sta jih prikazovali
                komunistična oblast in politična policija.</p>
            <p>Znanstveno monografijo je avtorica v osnovi razdelila na dva oziroma tri sestavne
                dele, jedro, dopolnilni del in prilogo. V jedru, ki sledi prologu, avtorica najprej
                predstavi organizacijo in delovanje ilegalnih skupin na republiški in nato še na
                lokalni ravni. Nadaljuje s predstavitvijo vodenja preiskovalnega postopka politične
                policije in z analiziranjem vodenja procesa proti protagonistu, članu sevniške
                organizacije Matjaževe vojske Jožefu Koširju in soobtoženim. Posebej predstavi tudi
                proces proti podpornikom Matjaževe vojske v Sevnici, kot jih je skonstruirala
                politična policija, tj. proces proti ženi Jožefa Koširja Mariji Košir in
                soobtoženim. V zadnjem delu jedrnega dela predstavi še posledice protagonistove
                obtožnice, procesa in prestajanja kazni v obdobju po prestani kazni oziroma po
                prihodu na svobodo. Ta del zaključi s prikazom protagonistovih prizadevanj, da bi
                dosegel sodno rehabilitacijo zase in ženo; predstavljeno je tudi prizadevanje za
                rehabilitacijo vodje sevniške organizacije Matjaževe vojske, Slavka Lupšine.</p>
            <p>Jedrnemu delu sledijo protagonistovi spomini in pričevanje njegovega sina. Preko
                spominov Jožefa Koširja se nam razkrijejo predvsem nasilne metode politične policije
                ter kljub številnim mučenjem njegova pokončna drža in trdna stališča med
                prestajanjem kazni. Sinova pričevanja pa seznanijo bralca s posledicami, ki jih je
                zaradi očetovega priprtja občutil kot otrok. Sin Jože Košir skoraj vse do samostojne
                Slovenije ni povsem poznal vzroka svoje zaznamovanosti. Z demokratičnimi spremembami
                pa mu je oče v iskanju pravice in popravo krivice odstrl tabuizirani del družinske
                preteklosti. Temu sledi priloga 14 različno obsežnih dokumentov tožilstev in sodišč,
                iz obdobja vodenja procesa proti obtoženim in iz obdobja obnovitvenih postopkov.</p>
            <p>V osrednjem delu knjige, v poglavju o Matjaževi vojski v Sloveniji, avtorica
                ugotavlja, da je komunistična oblast povezovala nastanek, organizacijo in delovanje
                ilegalnih skupin v Sloveniji z delovanjem slovenske vojaške in politične emigracije
                v begunskih taboriščih v Avstriji in Italiji. Za njih je tudi menila, da so delovale
                v prepričanju, da bo kmalu izbruhnila vojna med Sovjetsko zvezo in zahodnimi
                zaveznicami, ki bo pomenila tudi konec komunistične oblasti. Avtorica uvodoma
                poudari temeljna izhodišča, na osnovi katerih je komunistična oblast s pomočjo
                povojne politične policije, Udbe, odkrivala, obravnavala in preganjala delovanje
                ilegalnih skupin. Komunistična oblast naj bi ilegalne skupine obravnavala na
                naslednjih izhodiščih. Bila je prepričana, da so ilegalne skupine organizirali,
                podpirali in njihovo delovanje usmerjali emigrantski obveščevalni centri v begunskih
                taboriščih v Avstriji in Italiji. Prav tako je menila, da so bile ilegalne skupine
                protikomunistično usmerjene in da so imele za cilj s pomočjo političnih, vojaških,
                obveščevalnih in propagandnih akcij zrušiti obstoječi družbeni in politični sistem v
                Jugoslaviji. S tem namenom naj bi se povezovale s tujimi obveščevalnimi službami,
                predvsem britanskimi in ameriškimi. Avtorica poudarja, da je politična policija bila
                prepričana, da so obveščevalni centri v begunskih taboriščih ustanavljali ilegalne
                skupine in jih pošiljali v Slovenijo z namenom, da bi delovale proti oblasti. Z
                natančno analizo gradiva ugotavlja, da dokumenti tega ne potrjujejo, saj je skupina,
                ki je prihajala v Slovenijo iz tujine, bila le ena (Serenčeva ilegalna skupina).
                Nadalje tudi ugotavlja, da so poleg imenovane skupine stike z obveščevalnimi centri
                v begunskih taboriščih imeli še nekateri voditelji in člani nekaterih ilegalnih
                skupin. To so bili voditelji oziroma člani Škamljičeve skupine v Slovenskih goricah,
                Šajnovičeve in Markojeve ilegalne skupine v lendavskem in ljutomerskem okraju ter
                skupina Ignaca Šketa in skupina Rigo Murati ob jugoslovansko-avstrijski meji s
                centrom v Jarenini.</p>
            <p>Avtorica do potankosti analizira predvsem dokumente Javnega tožilstva Republike
                Slovenije (1944−1999), Republiških upravnih organov in zavodov za izvrševanje
                kazenskih sankcij v Sloveniji (1945−1984), Republiškega sekretariata za notranje
                zadeve Socialistične republike Slovenije (1918−2004), Kazenske evidence (1890−2005)
                in Okrožnega sodišča Ljubljana (1852−1982). Z veliko mero kritičnega pretresa
                ugotavlja, da v večini primerov nastanka in delovanja ilegalnih skupin v Sloveniji
                ni mogoče povezovati z delovanjem slovenske emigracije na avstrijskem Koroškem in
                Štajerskem, kot tudi ne z delovanjem obveščevalnih centrov v begunskih taboriščih.
                Nobena od ilegalnih skupin, ki jih je obravnavala politična policija, namreč ni bila
                ustanovljena v Avstriji, temveč so nastale v Sloveniji. Za nekaj skupin potrdi, da
                so imele stike s centri v Avstriji, bodisi preko kurirjev bodisi so tja ilegalno
                odhajali voditelji ali posamezni člani skupin. Četudi so bili nekateri člani
                ilegalnih skupin oboroženi, avtorica presoja, da v primeru t. i. Matjaževe vojske ni
                šlo za veliko in hierarhično organizirano vojsko. Prav tako pove, da je nekaj
                ilegalnih skupin organizirala tudi politična policija z namenom, da bi odkrila in
                odstranila osebe, ki so iz različnih razlogov nasprotovale oblasti in se niso
                strinjale z njenimi ukrepi. Najpogostejša oblika boja proti ilegalnim skupinam
                oziroma njihovega obvladovanja je bila namreč vrinjen sodelavec (agent) Udbe v
                skupini, ki ga je pridobila na osnovi groženj in obremenilnega gradiva. Poleg tega
                avtorica pojasni, da je Udba za odkrivanje in uničenje ilegalnih skupin uporabljala
                še druge metode. Posebej omenja ustanavljanje posebnih operativnih centrov, ki jim
                je pri delu pomagalo okoli 40 vojakov Knoja in narodna milica. Navede tudi analizo
                iz leta 1950, ki podaja ugotovitve o rezultatih dela politične policije. Ta
                razkriva, da je Udba med letoma 1945 in 1949 ujela 512 članov ilegalnih skupin, 114
                naj bi jih ubila v spopadih, 398 obsodila. Poleg tega je v enakem obdobju aretirala
                1325 podpornikov ilegalnih skupin in jih 15 od njih pri poskusu aretacije tudi
                ubila, 1310 pa obsodila.</p>
            <p>V zvezi s tem avtorica opozarja na bistveno višje število oseb, ki jih je Udba
                obravnavala v povezavi z delovanjem ilegalnih skupin. Opozori na seznam z nad 8000
                osebami, na katerega pa niso vključene osebe, ki so bile obsojene na manjših
                procesih pred okrožnimi sodišči. Eno od takih skupin oseb predstavljajo tudi člani
                sevniške organizacije Matjaževe vojske in njihovi domnevni podporniki, ki jih je
                Mateja Čoh Kladnik vzela pod drobnogled in so bili obsojeni na enem od takšnih
                manjših procesov. Člani sevniške organizacije so bili obsojeni decembra 1949,
                njihovi podporniki pa januarja 1950 na procesu v Brežicah. Pri tem opozori tudi na
                razumevanje organizacije in poteka sodnih procesov. Pove, da so danes značilnosti
                tedanjega pravosodnega sistema in kazenskega sodstva znane. Pojasni, da so bili
                pravosodni sistem in kazenski predpisi po končani vojni vzpostavljeni in oblikovani
                na novo. Pri tem obrazloži, da so bila sodišča od politike in konkretnega družbenega
                dogajanja odvisne ustanove. Kar je pomenilo, da so morala odločati tudi na podlagi
                političnih navodil ter pod vplivom v danem trenutku najaktualnejšega družbenega in
                političnega dogajanja v državi. Mateja Čoh Kladnik zato ocenjuje, da so bili sodni
                procesi proti članom in podpornikom ilegalnih skupin večinoma politični in
                montirani. Hkrati tudi potrjuje, da je v nekaterih primerih delovanja ilegalnih
                skupin šlo za kazniva dejanja, ki so kazniva ne glede na značilnosti določenega
                političnega sistema oziroma (ne)pravnih postopkov, kot so bile redke teroristične
                akcije in umori partijskih funkcionarjev in aktivistov OF.</p>
            <p>Po predstavitvi Matjaževe vojske v Sloveniji avtorica nadaljuje ključno pripoved o
                Matjaževi vojski na lokalni ravni, torej v Sevnici. Na osnovi kritične analize
                arhivskih dokumentov predstavi vznik in člane ter podpornike sevniške skupine
                Matjaževe vojske. Prikaže njihovo organiziranost in delovanje, kot ju je
                skonstruirala politična policija; način njenega odkritja in vodenje preiskovalnega
                postopka. Posebno pozornost nameni procesoma zakoncev Košir in njunim soobtoženim. V
                njunem okviru podrobno predstavi vse faze, ki so sledile preiskovalnemu postopku
                obtoženih, torej obtožnico, proces in sodbo, pritožbe obtoženih in odločitve
                takratnega vrhovnega sodišča, prestajanje kazni in prizadevanja za pomilostitev, in
                sicer za vsakega obtoženega posebej. Rekonstrukciji sevniške organizacije Matjaževe
                vojske, skupaj z orisom prestanih kazni obtoženih, sledi predstavitev posledic in
                prizadevanj zakoncev Košir za dosego sodne rehabilitacije.</p>
            <p>Avtorica na primeru rekonstrukcije in analize sevniške organizacije Matjaževe vojske
                dokazuje, da se pri njej zelo jasno pokažejo temeljna izhodišča, na podlagi katerih
                je Udba po koncu vojne spremljala in odkrivala delovanje ilegalnih skupin. Zanjo je
                namreč bila prepričana, da je nastala s pomočjo dveh kurirjev Glavnega
                obveščevalnega centra iz okolice Salzburga, ki naj bi za omenjeni center opravljala
                kurirsko, obveščevalno in organizacijsko službo. Medtem ko naj bi sevniški
                organizaciji prinašala navodila za obveščevalno delo in propagandno gradivo,
                predvsem letake s protidržavno vsebino in glasilo Matjažev glas. Člani sevniške
                organizacije naj bi bili podobno kot druge ilegalne skupine protikomunistično
                usmerjeni in naj bi imeli za cilj zrušiti takratno komunistično oblast. S tem
                namenom naj bi zbrali podatke o pripadnikih Udbe v Sevnici in takratni tovarni
                celuloze v Krškem, o upravni razdelitvi okraja Krško, vojaškem letališču v Cerkljah
                ter priskrbeli državne uradne liste, razne okrožnice in publikacije.</p>
            <p>Avtorica pojasnjuje, da ni nobenih dokazov, da bi člani organizacije dejansko zbirali
                obveščevalne podatke in publikacije, še manj, da bi jih posredovali kurirjema in
                tujim obveščevalnim službam. Kot kažejo dokumenti, so nekateri člani sevniške
                organizacije dvakrat raztresli letake s protidržavno vsebino v Sevnici in Krškem.
                Avtorica prav tako zanika sevniški organizaciji s strani Udbe pripisovano nasilno
                akcijo − načrtovanje umora sekretarja partijske celice v Šmarju pri Sevnici. Četudi
                so nekateri člani sevniške organizacije imeli orožje, pa niso, kot pojasnjuje
                avtorica, izvedli nobene oborožene akcije. To sta v prizadevanjih za rehabilitacijo
                poudarjala tudi protagonist pričujoče monografije in vodja sevniške organizacije.
                Sta pa potrdila, da se člani organizacije res niso strinjali z obstoječim
                družbenopolitičnim sistemom in da so si prizadevali za samostojno in demokratično
                Slovenijo. Oba sta poudarila, da je bilo izvajanje nasilnih akcij strogo in izrecno
                prepovedano. Kot lahko beremo, naj bi si člani sevniške organizacije razdelili tudi
                funkcije. To naj bi kazalo na strukturiranost organizacije v smislu Tehnične
                instrukcije, enega izmed treh programskih in organizacijskih dokumentov vodje
                Glavnega obveščevalnega centra v Avstriji podpolkovnika Andreja Glušiča. Ker so se
                izjave obtoženih članov sevniške organizacije na zaslišanjih o tem, kakšne funkcije
                naj bi ti imeli, razlikovale, avtorica sklepa, da je bila organizacijska struktura
                sevniške organizacije konstrukt Udbe.</p>
            <p>Na primeru sevniške organizacije Matjaževe vojske avtorica potrdi tudi najpogostejšo
                metodo, ki jo je Udba uporabljala pri odkrivanju in preganjanju ilegalnih skupin,
                tj. metodo vrinjenega sodelavca. Danes znane metode Udbe v vodenju preiskovalnega
                postopka, kot je psihično in fizično mučenje z namenom priznanja aretiranih,
                avtorica v vsej razsežnosti razkriva tudi v primeru sevniške organizacije. S
                predstavitvijo strukture zapisnikov zaslišanj avtorica pokaže, da so bila ta
                sestavljena v skladu s temeljnimi izhodišči politične policije za obravnavo
                delovanja ilegalnih skupin. Opozarja tudi na prakso podpisovanja skoraj praznih
                zapisnikov zaslišanj osumljenih, kamor so kasneje zasliševalci pripisali, kar so
                želeli doseči. Avtorica podvomi tudi v izvor dokaznega gradiva, s katerim so
                osumljenim dokazovali krivdo o obveščevalnem delovanju za tuje obveščevalne službe z
                namenom zrušitve obstoječe ureditve (orožje, domnevno delujoči radijski oddajnik,
                letaki s protidržavno vsebino, nekaj izvodov časnika Matjažev glas, skica vojaškega
                letališča v Cerkljah, seznam knjig in brošur za obveščevalno delo). Avtorica se
                posveti tudi analizi obtožnice članov sevniške organizacije in samemu poteku
                brežiškega procesa decembra 1949 ter izdani sodbi z izrekoma o krivdi in kazni za
                vse obtožene. Pove, da so se na izrečene visoke kazni vsi pritožili, da pa so bili
                neuspešni. V poglavju o sevniški organizaciji avtorica precej pozornosti nameni
                predstavitvi prestajanja kazni in prizadevanjem obsojenih za njihovo
                pomilostitev.</p>
            <p>S prikazom prestajanja kazni po različnih kazensko-poboljševalnih domovih in
                taboriščih odstira čas, ko se je demontirala predvojna ureditev in vzpostavljala
                nova. Posredno pokaže, da so k pridobitvam zgodnje povojne modernizacije (kot so
                nove stavbe, razni inštituti, industrija (podjetji Litostroj v Ljubljani, Motor v
                Škofji Loki) z delom veliko prispevali zaporniki, danes prepoznani kot politični
                zaporniki. Pokaže tudi, da so zaporniki med prestajanjem kazni pridobili marsikatero
                znanje in usposobljenost za opravljanje različnih poklicev. Teh na neki način
                pozitivnih učinkov prestajanja kazni pa nekdanjim zapornikom največkrat ni bilo
                omogočeno izkoristiti.</p>
            <p>V podobni maniri predstavi tudi proces proti podpornikom sevniške organizacije, torej
                proces proti ženi Jožefa Koširja Mariji Košir in soobtoženim. V poglavju o
                posledicah in prizadevanjih za dosego sodne rehabilitacije pa avtorica pokaže, da je
                obsojene status političnega zapornika zaznamoval za celo življenje, in to tako z
                vidika fizičnega in psihičnega zdravja kot z vidika karierne poti. Dokler je trajal
                komunistični režim, jim je bilo onemogočeno napredovati. Obsojeni so bili na možnost
                skromnega preživetja, kar je veljalo za njih same in tudi njihove družine. Šele z
                demokratičnimi spremembami v času samostojne Slovenije jim je po dolgotrajnih
                prizadevanjih uspelo doseči sodno rehabilitacijo − njihovo življenjsko željo.</p>
            <p>V sklepni ugotovitvi avtorica pove, da se ne da natančno ugotoviti, v kolikšni meri
                se posamezni člani sevniške organizacije niso strinjali s takratnim
                družbenopolitičnim sistemom in v kolikšni meri so bili pripravljeni z nenasilnimi
                akcijami delovati proti njemu. Na osnovi natančne analize dokumentov ugotavlja, da
                je bila sevniška organizacija Matjaževe vojske konstrukt politične policije, zaradi
                česar trdi, da sta bila procesa montirana. V obnovitvah postopkov pa je sodišče
                delovanje obsojenih prepoznalo kot opozicijsko delovanje, kar pa tudi po končani
                vojni ni bilo prepovedano. Zato je zakoncema Košir Komisija za izvajanje zakona o
                popravi krivic priznala status bivših političnih zapornikov in pravico do odškodnine
                za čas odvzema prostosti.</p>
            <p>Delo Mateje Čoh Kladnik, <hi rend="italic">Koširjevi in Matjaževa vojska v
                    Sevnici</hi>, ki obravnava na eni strani člane in podpornike sevniške
                organizacije Matjaževe vojske kot konstrukt Udbe in na drugi iste kot domnevne
                politične nasprotnike, se z izpostavitvijo življenjske zgodbe bivšega političnega
                zapornika mestoma bere kot napeta kriminalna zgodba. Glede na to, da avtorica
                predstavi zgodbo o sedmih pripadnikih in petih podpornikih sevniške organizacije
                Matjaževe vojske oziroma domnevnih političnih nasprotnikih, to dopolnjujejo tudi
                kratke biografije in fotografije iz njihovega življenja. Delo vsekakor pomeni
                pomemben prispevek k poznavanju metod delovanja politične policije med komunistično
                družbenopolitično in ekonomsko ureditvijo. Znanstvena monografija obenem pokaže,
                kako so lahko, ne glede na drugačen čas, vztrajne pretekle sodbe in kako počasen je
                lahko proces prepoznavanja zmotnega.</p>
        </body>
    </text>
</TEI>
