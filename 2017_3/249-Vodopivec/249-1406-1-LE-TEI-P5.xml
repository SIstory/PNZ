<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Mateja Jeraj, Jelka Melik, Kazenski proces proti Črtomirju Nagodetu
                    in soobtoženim – epilog. Ljubljana: Arhiv Republike Slovenije 2017, 254
                    strani</title>
                <author>
                    <name>
                        <forename>Peter</forename>
                        <surname>Vodopivec</surname>
                    </name>
                </author>
            </titleStmt>
            <editionStmt>
                <edition><date>2017-11-08</date></edition>
            </editionStmt>
            <publicationStmt>
                <publisher>
                    <orgName xml:lang="sl">Inštitut za novejšo zgodovino</orgName>
                    <orgName xml:lang="en">Institute of Contemporary History</orgName>
                    <address>
                        <addrLine>Kongresni trg 1</addrLine>
                        <addrLine>SI-1000 Ljubljana</addrLine>
                    </address>
                </publisher>
                <pubPlace>http://ojs.inz.si/pnz/article/view/249</pubPlace>
                <date>2017</date>
                <availability status="free">
                    <licence>http://creativecommons.org/licenses/by-nc-nd/4.0/</licence>
                </availability>
            </publicationStmt>
            <seriesStmt>
                <title xml:lang="sl">Prispevki za novejšo zgodovino</title>
                <title xml:lang="en">Contributions to Contemporary History</title>
                <biblScope unit="volume">57</biblScope>
                <biblScope unit="issue">3</biblScope>
                <idno type="ISSN">2463-7807</idno>
            </seriesStmt>
            <sourceDesc>
                <p>No source, born digital.</p>
            </sourceDesc>
        </fileDesc>
        <encodingDesc>
            <projectDesc xml:lang="en">
                <p>Contributions to Contemporary History is one of the central Slovenian scientific
                    historiographic journals, dedicated to publishing articles from the field of
                    contemporary history (the 19th and 20th century).</p>
                <p>The journal is published three times per year in Slovenian and in the following
                    foreign languages: English, German, Serbian, Croatian, Bosnian, Italian, Slovak
                    and Czech. The articles are all published with abstracts in English and
                    Slovenian as well as summaries in English.</p>
            </projectDesc>
            <projectDesc xml:lang="sl">
                <p>Prispevki za novejšo zgodovino je ena osrednjih slovenskih znanstvenih
                    zgodovinopisnih revij, ki objavlja teme s področja novejše zgodovine (19. in 20.
                    stoletje).</p>
                <p>Revija izide trikrat letno v slovenskem jeziku in v naslednjih tujih jezikih:
                    angleščina, nemščina, srbščina, hrvaščina, bosanščina, italijanščina, slovaščina
                    in češčina. Članki izhajajo z izvlečki v angleščini in slovenščini ter povzetki
                    v angleščini.</p>
            </projectDesc>
        </encodingDesc>
        <revisionDesc>
            <listChange>
                <change>
                    <date>2017-11-13</date>
                    <name>Neja Blaj Hribar</name>
                    <desc>Pretvorba iz DOCX v TEI, dodatno kodiranje</desc>
                </change>
            </listChange>
        </revisionDesc>
    </teiHeader>
    <text>
        <front>
            <docAuthor>Peter Vodopivec</docAuthor>
        </front>
        <body>
            <figure>
                <graphic url="slika1.jpg" height="400px"/>
            </figure>
            <p>T. i. Nagodetov proces je bil – kot je znano – prvi med povojnimi političnimi procesi
                v Sloveniji, ki so ga – po predhodnih sodnih procesih proti nemškim častnikom,
                sodelavcem okupacijskih oblasti ter nasprotnikom partizanstva in komunizma –
                komunistične oblasti uprizorile proti predvojnim in medvojnim zaveznikom in
                simpatizerjem. Jedro obtoženih protidržavne dejavnosti in vohunjenja so
                predstavljali pripadniki skupine Črtomirja Nagodeta, ki je bila januarja 1942
                izključena iz Osvobodilne fronte, priključili pa so jim še svobodomiselne
                izobražence, ki so bili v vojnem času sicer protiokupatorsko usmerjeni ali celo
                privrženci partizanskega odpora, vendar so se s komunistično politiko in voditelji
                že med vojno ali neposredno po njej razšli. Za slovenski komunistični vrh, ki je
                sojenje zrežiral, je bil Nagodetov proces simbolen obračun s predvojno
                svobodomiselno in demokratično inteligenco, ki je tudi v povojnih razmerah vztrajala
                pri zahtevi po spoštovanju načel politične demokracije in pluralizma, bil pa naj bi
                tudi nedvoumno svarilo nasprotnikom in kritikom komunističnega režima iz vrst starih
                političnih strank. </p>
            <p>Dr. Mateja Jeraj in dr. Jelka Melik sta že leta 2015 izdali obsežno monografijo o
                kazenskem procesu proti Črtomirju Nagodetu in soobtoženim, v kateri sta predstavili
                obtožene in obsojene, razčlenili in orisali politično ozadje ter okoliščine in potek
                procesa, prikazali jugoslovansko predvojno in povojno kazensko zakonodajo ter
                objavili sodno gradivo, sodbo in domnevno dokazno gradivo tožilstva. Prvo knjigo sta
                sklenili z objavo obsodbe in s strnjenimi opozorili na življenjsko usodo obsojenih
                po prihodu iz zapora, medtem ko sta svojo novo knjigo posvetili »epilogu« procesa:
                tj. skoraj štiri desetletja trajajočim prizadevanjem obsojenih in njihovih svojcev,
                znancev ter prijateljev za sodno rehabilitacijo, ki se je – ob dobesedno
                nerazumljivem odporu političnih voditeljev, tožilcev in sodnikov več generacij –
                končala šele leta 1991 z razveljavitvijo sodbe brez rehabilitacije. To dolgo,
                mukotrpno pot od prvih vlog za omilitev in izbris kazni sredi petdesetih let
                preteklega stoletja do odločitve Temeljnega sodišča v Ljubljani leta 1991, da
                razveljavi sodbo iz leta 1947, sta ponazorili z dokumenti pravosodnih in političnih
                organov, ustanov, društev in posameznikov, hkrati pa tudi s pričevanji in izjavami
                obsojenih, njihovih zasliševalcev in v organizacijo procesa vpletenih politikov ter
                z zapisi publicistov, novinarjev in kulturnih ustvarjalcev, ki so se pogovarjali z
                obsojenimi in opozarjali na politično naravo procesa.</p>
            <p>V nasprotju z dahavskimi procesi, ki so že v šestdesetih in sedemdesetih letih
                preteklega stoletja vzbudili javno pozornost, politike pa prisilili k razpravljanju
                o odgovornosti zanje in o tem, kako to odgovornost opredeliti, je – kot opozarjata
                avtorici – o Nagodetovem procesu (vsaj v javnosti) še vse do osemdesetih let vladal
                molk. Skoraj vsi obsojeni so bili sicer že v letih 1948–1954 pogojno izpuščeni, tako
                da je kazen v celoti prestal le na sedem let zapora obsojeni geodet Bogdan Stare,
                medtem ko je leta 1954 zadnji iz zapora prišel znani ekonomist in pravnik Ljubo
                Sirc. Nekateri obsojeni so že v prvem desetletju po procesu neuspešno vlagali
                prošnje za omilitev in izbris kazni, profesor Boris Furlan leta 1956 celo za
                rehabilitacijo, obsojeni Leon Kavčnik pa že leta 1963 tudi pobudo za zaščito
                zakonitosti pri Vrhovnem sodišču v Ljubljani, ki jo je slovensko javno tožilstvo
                zavrnilo kot neutemeljeno. Avtorici sta prvo javno kritično omembo Nagodetovega
                procesa zasledili v intervjuju Janeza Stergarja z Leonom Kavčnikom v reviji <hi
                    rend="italic">Tabor</hi> leta 1971, v osemdesetih letih pa se je zanimanje za
                proces in usodo obsojenih s kritičnim prikazom povojnega sodstva in omembo
                Nagodetovega procesa v tedniku <hi rend="italic">Teleks</hi>, z objavljenimi
                intervjuji z Angelo Vode in Leonom Kavčnikom, z zapleti ob nameri <hi rend="italic"
                    >Nove revije</hi>, da objavi članek Ljube Sirca, ter s »formalno zahtevo«
                odvetnika Draga Demšarja, Odbora za obrambo svobode misli v Beogradu in Predsedstva
                Univerzitetnega komiteja Zveze mladine za obnovo procesa še povečalo in 14. novembra
                1987 je o zahtevah po obnovi procesa razpravljal Svet za varstvo ustavne ureditve SR
                Slovenije. Vseeno je Javno tožilstvo še leta 1988 birokratsko zavrnilo prošnjo
                91-letnega Leona Kavčnika, naj mu končno posreduje sodbo procesa iz leta 1947, ki
                jo, čeprav obsojen, ni nikoli prejel, in ga pozvalo, naj vloži »pobudo za eventuelno
                obnovo postopka« javnemu tožilcu. Ta pa je njegovo prošnjo prav tako zavrnil s
                kafkajansko cinično ugotovijo, da obsojeni v svoji »pobudi ne navaja, da bi
                obstajala pravomočna sodba«, in ne omenja »novih dejstev in dokazov«.</p>
            <p>Osrednji poglavji knjige, ki prikazujeta prizadevanja obsojenih, njihovih podpornikov
                in prijateljev ter raznih organizacij in združenj za obnovo Nagodetovega procesa in
                rehabilitacijo obsojenih, hkrati pa stališča Sveta za varstvo človekovih pravic,
                Komisije za varstvo ustavnosti in zakonitosti ter raznih drugih slovenskih
                političnih forumov, sta dobesedno pretresljivo branje. Avtorici sta si, kot pravita,
                tudi tu »vzeli le pravico do vezne besede« in sta dolgo pot do razveljavitve
                obtožnice in obsodbe prikazali predvsem z objavo dokumentov. Ti nazorno razkrivajo
                sprenevedajoča se stališča odločujočih slovenskih politikov, njihovih uradnikov,
                članov pristojnih komisij in forumov, ki celo v času, ko sta se Jugoslavija in njen
                politični sistem že približevala h koncu, slovenski politični prostor pa se je že
                demokratiziral, niso bili pripravljeni obsoditi povojnih političnih procesov in
                rehabilitirati njihovih žrtev ter so se le počasi prilagajali novim političnim
                razmeram in osvobajali politične vzorce ter predstave, ki so dolga leta
                prevladovali. </p>
            <p>Vse povedano velja tudi za sodišča in tožilce, ki so pobude za obnovitev Nagodetovega
                procesa vse do preobrata v slovenski politiki leta 1990 zavračali z neživljenjskimi
                pravniškimi formalizmi, ne da bi pokazali kakršnokoli voljo za stvarnejši pretres
                povojnih sodnih praks in njihovega političnega ozadja. Avtorici sicer v tretjem
                poglavju knjige zanimivo prikažeta razvoj kazenskega prava in kazenskega sodstva v
                Jugoslaviji v času od leta 1947 do leta 1991 ter opozarjata na njuno postopno
                spreminjanje proti manj represivni kazenski zakonodaji in kaznovalni politiki,
                vendar obenem jasno pokažeta, da zakonodajne spremembe in spremembe v organizaciji
                sodišč in tožilstev same po sebi niso onemogočile politične zlorabe prava in sodstva
                za obračunavanje s političnimi nasprotniki, ki se je nadaljevalo vse do osemdesetih
                let, hkrati pa tudi niso pospešile kritičnejšega odnosa vodilnih politikov do
                povojnega zlorabljanja sodstva in njihove pripravljenosti za popravo storjenih
                krivic. Iz četrtega poglavja knjige je celo razvidno, da so slovenski politiki,
                sodniki in tožilci na pogovorih in sestankih, na katerih so razpravljali o dahavskih
                in drugih povojnih procesih, tudi v sedemdesetih in osemdesetih letih razmišljali
                predvsem o tem, kako povojno slovensko politično vodstvo in sodstvo razbremeniti
                odgovornosti za t. i. montirane procese in kako Zvezo komunistov obvarovati pred
                političnimi posledicami javnega razkrivanja politične instrumentalizacije sodstva,
                medtem ko niso tako rekoč nobene pozornosti namenili posledicam političnega sojenja
                za obsojene in njihovim tragičnim življenjskim usodam.</p>
            <p>Knjiga, kot rečeno, temelji na dokumentih, ki, kot avtorici posebej poudarjata,
                ponovno prepričljivo opozarjajo na »izjemen, nenadomestljiv pomen arhivskega
                gradiva«. In prav to gradivo je, čeprav so osrednja tema knjige Nagodetov in drugi
                povojni politični procesi ter dolgoletna prizadevanja obsojenih za popravo storjenih
                krivic, nadvse povedno in žalostno ogledalo političnega obzorja in ravnanja
                slovenskih političnih elit ter formalistične, v strokovnem pogledu nesamozavestne,
                nesamostojne pravne in sodne prakse slovenskih pravnikov, sodišč in tožilstev vse do
                začetka devetdesetih let preteklega stoletja. Skratka: stvarna, z vso strokovno
                akribijo napisana in natančno dokumentirana knjiga, ki si zasluži vso pozornost.</p>
        </body>
    </text>
</TEI>
